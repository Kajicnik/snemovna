File: s134068.htm
Anchor: r2
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážený pane místopředsedo, děkuji za slovo. Já už bych jenom velmi krátce za sebe shrnula celou situaci, protože si myslím, že jsem minule k tomuto zákonu obsáhle vystoupila, a to nejdůležitější, co mi leželo na srdci, najdete v mém minulém projevu. Za mě původní návrh doznal velmi zásadních změn, a to je to, že se tady potom míjíme v těch názorech a vyjádřeních, protože si myslím, že mnohdy už nevíme, co byl ten původní návrh a co projednáváme aktuálně. A ještě chci upozornit, že k tomu máme další pozměňovací návrhy, které tento zákon posouvají ještě do jiného světla.
Ty změny nebyly dle mého názoru dobře konzultovány. Výsledkem je přepracování, které stojí na komplexním pozměňovacím návrhu, ale k tomu už potom nemáme ani RIA, ani žádná další odborná stanoviska. Posouváme se podle mě zde k otázce sociálního bydlení a to jsou vlastně dvě rozdílné kategorie. Co se týká sociálního bydlení, tam si myslím, že by měl fungovat stát, měla by být pevně stanovena kritéria a všichni by měli mít jasno, kdo spadá do této kategorie. Co se týká v současné době předloženého zákona, tam se teprve domníváme, kdo bude v rámci nově zbudovaných center ten, kdo si bude žádat, jak to vlastně celé bude fungovat, a za mě jedna věc je to, co se ověřilo v evropských financích, jak tady o tom mluvil i pan poslanec Bartoš, ale je otázka, co to udělá v současné době v praxi po zavedení tohoto zákona.
Současná verze návrhu zákona bohužel podle mě postrádá pro určité skupiny motivační prvek být ekonomicky aktivní, kdy při překročení limitu určitého příjmu domácnosti nebo jednotlivce nebude mít daná rodina či osoba na získání bydlení podle tohoto zákona nárok. Musím říct, že to znám z praxe, když mám matku samoživitelku, která má dvě děti, které už začínají být dospělé a mohly by pracovat, tak vlastně je to obrovský stres pro takovouto domácnost, kdy se potom opravdu počítají dávky, a radši takovýto rodič motivuje dítě k tomu, aby spíš nepracovalo, než aby došlo k té podpoře a tito mladí lidé vstupovali na pracovní trh, protože samozřejmě bydlení je jedna ze základních životních potřeb. Tam se tyto cílové skupiny cítí velmi ohroženy, ovlivňuje je to potom při jednání a rozhodování a za mě to má potom vliv i na mladé generace. ***
