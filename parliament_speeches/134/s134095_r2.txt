File: s134095.htm
Anchor: r2
Date: 34. schůze, 26. března 2025
Speaker: Poslanec Karel Rais

Speech:
Poslanec Karel Rais:: Děkuju, dobrý den. Jednak bych tady chtěl připomenout to, co už tady zaznělo, že je tam hodně pozitivních návrhů. Celý problém se skutečně omezuje v podstatě tady na ten přílepek. Co se týká toho přílepku, mně to trochu připomíná - protože oba dva už jsme v těch funkcích pár roků - situaci s inkluzí, pak o tom budu trochu mluvit, kdy v podstatě nepřipravenost inkluze trvala - myslím finanční nepřipravenost inkluze, aby bylo jasné - několik let, než si ten systém sedl. Tohle nebezpečí tady je opět.
Když se podívám na tu dvojkolejnost, tak to taky znamená, že v podstatě tomu řediteli beru možnost dofinancovat kuchařky, dofinancovat nepedagogický personál, z prostředků, které předtím měl v provozních nákladech školy. Řediteli neustále zmenšujeme manažerský prostor, kde se pohybuje. Pak se nedivme, že v podstatě, když se vypíše konkurz, se přihlásí nanejvýš jeden, a někdy ani ten ne.
Takže si myslím, že toto jsou věci, proč my útočíme na ten přílepek. O legislativním procesu už jsem hovořil, to bych se opakoval, ale jde o to, že si školství zase koleduje o problém, kdy už tady možná ani jeden z nás dvou nebude - tak jak je to v tom vtipu, když natírají ten plot. Ten problém tady dneska prostě vytváříme a s prominutím zkonzumují ho - ať mluvím slušně - naši následníci. Děkuji vám.

