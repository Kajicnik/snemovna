File: s134134.htm
Anchor: r10
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní místopředsedkyně, děkuji za slovo. Já bych v návaznosti na probíhající debatu položila takový dotaz. Oni ti rodiče... Samozřejmě když můžou někam to dítě zavést, tak to je ještě řešitelná varianta, ale co budeme dělat v situaci, kdy základní umělecké školy zvednou svůj příspěvek, kterým se spolupodílejí rodiče, protože třeba z toho příspěvku platí ty nepedagogy, a najednou prostě příspěvek na obor nebude 1 000 korun, ale bude daleko víc? To je přece pro mnohé ty rodiny nedosažitelné a nemůžete si říct, že v rámci kraje to dítě prostě budete vozit sto kilometrů nebo i více do úplně jiné krajské zušky, protože podle mě všichni ty ceny zvednou, takže je potřeba ty finance tam vidět z toho praktického hlediska. Tam už potom nejsme schopni říkat krajům: Prosím vás, ale mělo by být školné na zušce třeba tolik nebo tolik a my si myslíme... To už je potom opravdu v jejich kompetenci.
Druhá věc, my se na ty nepedagogy pořád tváříme, že to jsou nějaké takové trošku podřadné profese, ale ekonomové na školách nebo účetní, to jsou u nás běžně vysokoškoláci. To znamená, i ti si zaslouží odpovídající výplatu. Když jsme se o to uměli postarat v rámci legislativy a dokážeme říct, že na obcích můžou mít prostě některé profese výjimečný plat, protože jsou ty profese nenaplnitelné, jako jsou právníci, informatici a tak dál, tak přece v těch školách je to úplně stejné. Všichni vám řeknou, že dělat účetnictví nebo personálie na škole, že to je úplně něco jiného než třeba ve firmě. Děkuji.

