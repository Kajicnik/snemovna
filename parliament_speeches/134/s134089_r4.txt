File: s134089.htm
Anchor: r4
Date: 34. schůze, 26. března 2025
Speaker: Poslanec Ivan Bartoš

Speech:
Poslanec Ivan Bartoš:: Pane Havlíčku, prostřednictvím paní předsedající, vy jste fakt komik, tohleto je vrchol whataboutismu. Já se tady (Poslanci ANO buší do lavic.) - já se tady jako opoziční poslanec, tedy stejně jako vy, ptám dvou ministrů této vlády, kteří tady bohužel nejsou, jak se zařídí podle těch tří rozsudků soudu, které potvrzují, že v minulém volebním období platil střet zájmů, ve kterém byl Andrej Babiš. Ptal jsem se tady ministrů, ani jsem se neptal pana Babiše, to, že tady byl a vystoupil, je poměrně náhoda, a vy tady vyběhnete jako kolovrátek s digitalizací stavebního řízení - s digitalizací stavebního řízení jenom proto, že se tady ptám na to, jak ministři této vlády se postaví, kteří se bili do prsou, že budou (de)agrofertizovat, potvrzenému střetu zájmů na svých úřadech, jo? To se díváme dávno předtím, než jsem byl v této vládě, to se díváme do dob opozičních. Tak, budeme se bavit o digitalizaci stavebního řízení a myslím, že to není namístě.
Já vám můžu říct, jak to teď je. Já jsem se bavil se zástupci architektů, včera jsem sledoval vystoupení na vašem think tanku, kde byl pan Kasl, kde byla nová ředitelka IT. Mimo jiné bych chtěl připomenout, že když se spouštělo to mýtné slavné, tak to bylo spuštěno s 290 chybami a opravovalo se to 19 měsíců. Sama vláda, a byl to pan Trpkoš a ti lidi, kteří teď jsou často citováni, to vyhodnotili, že to je z 80 procent hotovo a že to lze dodělat. To, že vláda dává zpátečku - já už tam nejsem osm měsíců, jo? My jsme dodali systémy, které nebyly v pořádku, což jsem přiznal, a dokonce jsem se mnohokrát omluvil, ale když tady interpeluju nebo ptám se ministrů této vlády, tak nevím, proč bych tady měl stát a za něco se omlouvat. Ty systémy už od listopadu loňského roku zpracovávají 5 000 podání a dělají 3 000 rozhodnutí.
Možná musíme ještě řešit jednu věc. Bylo to trošku nešťastné - my jsme na ty úřady poslali bytové domy, což mělo akcelerovat výstavbu bytových domů. Schválil to Senát, šlo to tady v jakési reformě, myslím, že to navrhoval kolega Havránek, ale nedomysleli jsme to. Proč? Protože úřady nižšího stupně vzaly klidně pět let rozestavěné bytové stavby a poslaly je na ORP, takže došlo k dalšímu zpomalení nikoliv kvůli digitalizaci, ale kvůli tomu, že když někdo nechtěl něco dělat, tak to vzal, poslal to na oerpéčko. Takže staly se chyby, já jsem se za ně omluvil. Původní dva projekty za 2 miliardy, které tedy připravovala paní Klára Dostálová, a dokonce o tom hovoří i ten audit, a já jsem na ten barák přišel, a to, že tam bylo projektové řízení na celé ministerstvo, nehovoří nic o tom, jak byla personálně zajištěna digitalizace stavebního řízení.
Podle mě by bylo důležité říci, co tedy teď. Podle mě je správné a hospodárné ty systémy dodělat. Já nevím, co se dělo za těch osm měsíců, já jenom vím, a objevilo se to opět v médiích, že firma Tekies z Ministerstva práce a sociálních věcí uzavřela jakousi podivnou smlouvu asi na 30 milionů na vytvoření rozhraní napojení systému na Vitu, takzvaný bypass. Už to stálo asi 13 milionů - jestli někdo dělá IT, tak mi řekněte, jestli rozhraní jednoho systému, který posílá nějaký dokument s atributy do druhého systému, dneska stojí 13 milionů, protože na systém pro úředníky po zásahu antimonopolního úřadu bylo vynaloženo pouhých 30 milionů, ačkoliv to zadání bylo komplexní a vysoutěženo to bylo za 180. Já mám trošku obavy, že vzhledem k tomu, že investice do všech těch systémů byly zatím 400 milionů oproti původním 2 miliardám, aby pokračování těch zbylých 20 procent funkcionalit náhodou nestálo 80 procent ceny a nedostali jsme se zase na tu částku. ***
