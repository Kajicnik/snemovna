File: s134118.htm
Anchor: r2
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní místopředsedkyně, děkuji za slovo. Já bych navázala na svou první část projevu. My jsme se posledně bavili o tom, že ministerstvo chce převést zřizovatelům jen tolik peněz na nepedagogické pracovníky, kolik na ně posílá školám nyní, nikoliv kolik v současnosti činí skutečný objem jejich platů, protože my jsme si tady mnohokrát i na plénu Poslanecké sněmovny řekli, že bohužel dochází v praxi k financování nepedagogických pracovníků v rámci odměn pedagogických pracovníků, takže pokud by se platy kuchařek a ostatních pracovníků neměly snižovat, budou muset obce ve svých rozpočtech najít dodatečné finanční prostředky.
A já bych se ráda obrátila na pana ministra s následujícími dotazy v souvislosti s přijímanou novou legislativou: Částka 500 korun na pomůcky pro žáka v prvním ročníku základní školy půjde tedy, pane ministře, prostřednictvím rozpočtového určení daní, anebo zůstává v ostatních neinvestičních výdajích přes státní rozpočet?
Druhá otázka: Již nyní je praxe taková, že v případě rozpočtového určení daní na provoz škol dostávají obce a města na žáka nebo na dítě částku, ale jednotlivým školám může přijít financí méně. Jak tomu bude v případě převodu ostatních neinvestičních výdajů a financí na platy nepedagogických pracovníků, když začnou být financovány prostřednictvím rozpočtového určení daní?
A třetí dotaz: Jaký bude mít vliv převod ostatních neinvestičních výdajů a financí na platy nepedagogických pracovníků do rozpočtového určení daní na financování soukromých a církevních škol? Budou finance v odpovídající výši dostávat tyto školy nadále prostřednictvím státního rozpočtu, nebo prostřednictvím rozpočtového určení daní od obcí a krajů, nebo se budou muset financovat například ze školného od rodičů dětí a žáků? V kapitolním sešitě ke státnímu rozpočtu MŠMT na rok 2025 je v této souvislosti uvedeno, že nejsou pokryty tyto finance ve výši 2,4 miliardy korun u soukromých škol a 0,2 miliardy korun u církevních škol.
Já bych ráda taky tady znovu informovala o tom, že Ministerstvo školství dostalo od petičního výboru Poslanecké sněmovny petici za zachování financování nepedagogických pracovníků ve školství ze státního rozpočtu, a tam tedy jednoznačně nepedagogičtí pracovníci jsou nezbytnou součástí vzdělávacího systému a jejich činnost přímo ovlivňuje kvalitu vzdělávání a zabezpečení provozu školy a bezpečnost žáků. Přesun financování nepedagogických pracovníků na zřizovatele, obce a kraje vede k nerovnostem mezi školami a může negativně ovlivnit chod škol, zejména v méně ekonomicky silných regionech. Nedostatečné financování těchto pracovníků ohrožuje stabilitu školního prostředí a může vést k problémům s personálním zajištěním škol.
Takže bych ráda oslovila pana ministra s tím, jak se na Ministerstvu školství vypořádali s těmito podněty, které byly předány ministerstvu v rámci petice, která byla doručena petičnímu výboru.
Za mě je důležité zachovat centrální financování nepedagogických pracovníků v regionálním školství, případně zajistit stabilní a spravedlivý systém financování, který nebude závislý na finančních možnostech jednotlivých zřizovatelů. ***
