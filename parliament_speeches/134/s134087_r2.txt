File: s134087.htm
Anchor: r2
Date: 34. schůze, 26. března 2025
Speaker: Poslanec Ivan Bartoš

Speech:
Poslanec Ivan Bartoš:: Dobrý den. Dámy a pánové, než se dobereme k programovým bodům, které máme zařazeny tady na schůzi, já mám docela zásadní problém s tím, že tento týden, když jsme mohli využít variabilní schůzi k tomu, abychom probírali věci, které zajímají lidi, které zajímají i opozici, a já už jsem v nich vystupoval, v jejich souvislosti, několikrát minulý týden, i když pak tady proběhl takový trochu souboj, který se toho úplně netýkal, přišlo mi, že jsem stále ještě ministr a jsem zde interpelován nebo kritizován já, a nedostal jsem na ně ani minulý týden, ani nyní odpověď.
Když se podíváte do médií, ať už jsou to Seznam Zprávy, ale třeba i protikorupčních organizací, vidíme, že téměř každý týden můžeme číst výsledky jednoho soudu, a já jsem rád, že tady je pan poslanec Babiš, protože si velmi pamatuji, jak v době, kdy jsme řešili střet zájmů ještě v minulém volebním období, jeho kolegové i on se vyjadřovali, že žádný střet zájmů u něj neexistuje a že o střetu zájmů rozhodují české soudy, a pokud sledujete média a pokud sledujete české soudy, tak zde máme již několikátý rozsudek, který střet zájmů bývalého premiéra Andreje Babiše potvrzuje. Andrej Babiš tvrdil, že je to všechno vymyšlená kauza, že je vše v pořádku.
Tak já bych chtěl, aby zejména současná vláda a ministři, kterých se to týká - protože slyšeli jsme zde mohutná slova o deagrofertizaci, o tom, jak střet zájmů Česká republika vnímá jako problém, jak peníze, které jsou určeny pro lidi a na projekty, by neměli čerpat lidé, kteří ovlivňují jejich čerpání - ale v tomto nekonají. Takže české soudy rozhodly, rozhodly už třikrát, a třikrát řekly jasně, že v předchozím volebním období byl pan premiér, nyní poslanec Babiš, ve střetu zájmů, tedy jeho firmy čerpaly dotace, soutěžily a získávaly poměrně významné veřejné zakázky v době, kdy seděl v čele vlády, a my se tímto nezabýváme a vláda v této věci nekoná. Potvrdilo se tedy v soudech, že třikrát minimálně jednal v rozporu se zákonem, tedy v rozporu s pravidly, tedy v rozporu se zájmy lidí v této zemi. Poměrně jinak jsou na tom běžní podnikatelé, ti musí dodržovat zákony, v případě, že je nedodrží, jim hrozí sankce. A já jsem během svého působení na ministerstvu při vymáhání nezákonných dotací dospěl k prvnímu pravomocnému rozsudku, který střet zájmů Andreje Babiše potvrdil. Ke stejnému závěru pak dospěl evropský žalobce a i policie na základě trestního oznámení. Dokončili jsme rovné auditní řízení ke střetu zájmů s Evropskou komisí. ***
