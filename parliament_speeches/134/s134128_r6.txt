File: s134128.htm
Anchor: r6
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní místopředsedkyně, děkuji za slovo. Tak už jsme tady probrali úplně všechny ze všech stran, tak já bych tady zmínila to nejzásadnější, a to jsou děti. Musím říct, že já mám dceru v šesté třídě a je na těch dětech opravdu vidět, že finance investované do školství se opravdu vyplácejí. Ta děcka dneska umí komunikovat, umí formulovat své vlastní názory, mají praktické i teoretické vědomosti a je to prostě radost je vzít třeba i sem, do Poslanecké sněmovny. Takže já si myslím, že kus práce, který se odpracoval pod jakoukoliv vládou, která do toho ty peníze dala, se opravdu vyplatil, a mně přijde velká škoda, pane ministře, že nedokážeme tady tuhletu změnu, ať už jí fandíme, nebo nefandíme, představit projektově, abychom opravdu věděli, co bude následovat, ty další kroky po tom převedení tedy, protože tam dojde k situaci za mě, kdy prostě každý na to zareaguje po svém, a my tady zas za nějakou dobu budeme říkat, jak jsme to měli - neměli. Takže proto já tady třeba hodně tlačím na to, aby tahleta zásadní změna opravdu prošla tím kvalitním připomínkovým řízením, a ne prostě jenom tím přílepkem, abychom starostům, kteří chtějí příští rok obhajovat své posty nebo chtějí nějakým způsobem odprezentovat to, co udělali na obcích, tak aby do toho nemuseli řešit financování nepedagogických pracovníků. Děkuji.

