File: s134119.htm
Anchor: r2
Date: 34. schůze, 26. března 2025
Speaker: Poslanec Jaromír Dědeček

Speech:
Poslanec Jaromír Dědeček:: Děkuji za slovo, paní předsedající. Vážené kolegyně, vážení kolegové, pane ministře: v úvodu bych se vás zeptal, zda si jste vědom, že tímto pozměňovacím návrhem o převodu financování nepedagogů na zřizovatele jste způsobil to, že schopní pracovníci, ať to jsou ajťáci, účetní, asistentky, ze škol již odešli, našli si jiná pracovní místa v jiných firmách, protože soukromý sektor tyto lidi také shání a také potřebuje, a bude problém je zpátky zlákat, protože přece jenom platy ve školství nedosahují takové výše jako v soukromých firmách.
Další věcí je, zda byste mohl v rámci potom svého vystoupení tady ve Sněmovně ukázat, z jaké kapitoly a z jakých prostředků se pošle těch 10, ministrem Stanjurou slibovaných 11 miliard obcím a krajům na financování nepedagogů. Co se týče situace v Královéhradeckém kraji, na našich středních školách nás nepedagogové stojí cca 220, 230 milionů korun ročně - 160 milionů dostáváme z Ministerstva školství, 70 milionů financujeme ze svého, takže do konce roku to projde, a příští rok budeme muset 230 milionů najít z rozpočtu, protože tak, jak mám informace, navýšení z RUDu, které přijde, nebude odpovídat této potřebné částce. ***
