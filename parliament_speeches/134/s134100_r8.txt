File: s134100.htm
Anchor: r8
Date: 34. schůze, 26. března 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo. Já už jsem si totiž myslela, že nebudu vystupovat, ale teďka mě navedla ještě paní kolegyně Berkovcová tím, že tady hovořila o těch standardech, a to je přesně to, o čem já tady hovořím stále, že někteří zřizovatelé nebudou mít tak velké povědomí o způsobu vzdělávání, zvlášť třeba specifických skupin dětí se specifickými vzdělávacími potřebami, aby dokázali posoudit, kolik třeba sociálních pracovníků v těch poradenských zařízení je potřeba. To je opravdu podle mě velké riziko.
A jinak jenom za tu dobu, co tady jednáme, jsem už dostala maily od tří ředitelů, kteří upozorňovali na to, že nepedagogičtí pracovníci tím, jak to sledují, jsou ve velké nejistotě, a už teď, pokud mají možnost a nějakou nabídku práce v jiném oboru, tak ji využívají. Takže to, že to opravdu nebylo dostatečně projednáno a že je velký nesouhlas odborné veřejnosti i těch samotných lidí, povede i k tomu, že ještě než se to schválí, než vy si to protlačíte, spousta lidí může ze školství odejít, a to bude nenahraditelná škoda. Děkuji.

