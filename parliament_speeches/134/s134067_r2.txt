File: s134067.htm
Anchor: r2
Date: 34. schůze, 26. března 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka:: Moc děkuji, pane předsedající. No, my jsme už jako mluvili tady o tomto zákonu několikrát. Já jsem měl pocit, že tady budeme samozřejmě v nějakém dialogu s vládní koalicí, že tady přijdou a nasáčkují nám tady ty argumenty, proč vlastně podporují ten zákon o podpoře bydlení, který teda nepřinese jediný nový byt za 1,5 miliardy, ano? My tady totiž za 1,5 miliardy děláme státní realitku, státní realitní kancelář, která bude mít nových 300 pracovních míst. Vládní koalice si sama ještě ten zákon vysekala pozměňovacím návrhem ODS, což samozřejmě mění úplně podstatu toho zákona a oerpéčka jako taková, ale my se tady žádného dialogu samozřejmě nedočkáme, protože vládní koalice jako u každého zákona, který tady projednáváme a který je trošičku kontroverzní, prostě mlčí, včetně pana ministra. Takže mi jde o ta kontaktní místa samozřejmě jako taková. Ten zákon je úplně zbytečný. Bude stát jenom státní rozpočet 1,5 miliardy a nepomůže skutečně nikomu, i kdybychom dělali a tady si říkali různých tisíce dalších pilotních projektů.
Co se týká samozřejmě pozměňovacího návrhu, který tady předložil můj ctěný kolega Havránek, tam samozřejmě jsou další problémy, které jsou na úrovni oerpéček, protože jak říkám, bude jich jenom polovina, a teď se samozřejmě řeší, které to oerpéčko bude mít větší zodpovědnosti, které bude mít větší pravomoce, jakým způsobem bude zasahovat to kontaktní místo na jednom oerpéčku do druhého oerpéčka, a takhle bych mohl pokračovat dál a dál. My víme, že se jedná o zcela přepracované znění, které redefinuje předchozí návrhy projednávané v rámci připomínkových řízení. Popírá naprosto informace, které jsou obsažené v RIA a důvodové zprávě předložené ze strany Ministerstva pro místní rozvoj v předchozích fázích. Zásadně se tedy změna dotýká právě výkonu přenesené působnosti v rámci ORP. Prolamuje správní obvody ORP, správní obvod může být účelově rozšířen o celý či část obvodu jiného oerpéčka - prostě tady se to střetává a naráží to na sebe, je to absolutní nesmysl. Diskriminuje tím pádem tedy skoro jednu polovinu oerpéček, zavedení kontaktních míst ze zákona, a to je § 10 a 11, uvedené v příloze číslo 5 a 6, pouze ve 115 z nich a 22 městských částí hlavního města Prahy. Druhá polovina samozřejmě bude muset strpět to, co ta jedna jim například do těch bytů skrze kontaktní místa dá.
Z návrhu zmizelo financování výkonu přenesené působnosti na ORP a provoz kontaktních míst zcela v rozporu právě s metodikou pro stanovení nákladů na výkon státní správy z roku 2020, ve kterém se jasně definuje povinnost vyčíslit náklady pro zřízení nové pozice v rámci výkonu přenesené působnosti, z čehož plyne, že do příspěvku na přenesenou působnost, což je v gesci samozřejmě Ministerstva vnitra České republiky, nepřibydou dodatečné prostředky na výkon této agendy účelově vázané. Já tady upozorňuji, že i dotace na výkon sociální práce v rámci ORP je hrubě podfinancována. Dotace obsahuje nebo dosahuje pouze kolem 50 procent skutečných výdajů na platy.
V návrhu postrádám také zmínku o výkonu této nové přenesené působnosti ve vazbě na zákon č. 312/2002 Sb., o územních samosprávných celcích, o jejich úřednících, v platném znění, včetně požadavků na zařazení, kvalifikaci a vzdělávání těchto úředníků. Nikdo jiný než úředníci nemůže totiž tuto činnost vykonávat. Takže my tady máme opět dvojí metr mezi jedněmi a druhými úředníky. Ti, kteří budou v kontaktním místě, což budou samozřejmě pravděpodobně zaměstnanci třeba, které přetáhne to oerpéčko z různých neziskových organizací, ti nebudou mít tady podle tohoto zákona například možnost vykonávat některé úřednické zodpovědnosti. Zcela chybí vazba na výkon sociální práce na oerpéčku a v obcích, vazba na nové předpisy o dávkách státu na bydlení, není definováno postavení úředníka kontaktního místa jako sociálního pracovníka - o jeho povinnosti dle zákona o sociálních službách a o úřednících ÚSC například - a jeho povinnosti, přístup k informacím o žadateli a jeho příjmech ze sociálních dávek. Můžu říct, že prostě tady se vládní koalice vlamuje už do otevřených dveří, protože některé zodpovědné obce už právě tady tuto agendu mají a už tu agendu dávají samozřejmě v praxi, to znamená, že mají různá kontaktní místa, kde se řeší bydlení, kde se řeší bytový fond a tak dále.
Co je další, že zásadně nesouhlasím se zrušením limitu počtu vkládaných bytů do systému ze strany vlastníka. V předchozích verzích tam byly maximálně dva byty v dané nemovitosti, maximálně dva. V tuto chvíli se to ruší, takže to může být klidně celý vchod. Podotýkám, že největší vlastník bytů v České republice je Heimstaden, bývalé RPG byty Residomo, tam my máme v našich lokalitách v Moravskoslezském kraji - Karvinsko, Havířovsko, Orlová, Ostravsko a tak dále - 45 000 bytů ve vlastnictví a odhadem jedna třetina, 10 000 z nich, je neobsazených. Stát tedy chystá dle mého názoru podporu naopak byznysu s chudobou. Za své peníze bude prostě servisovat rukama ORP tyto velké vlastníky, a to nemluvím o tom, že se určitě zhorší míra sociálního vyloučení. Bude o tom samozřejmě rozhodovat kdo jiný, ne to oerpéčko, ne to město, ale Ministerstvo pro místní rozvoj. Zásadně samozřejmě, a vidím to i v tomto zákoně, protestuji proti eliminaci vlivu obcí na to, kdo bude takzvaným poskytovatelem bydlení a asistence v bydlení. Daný subjekt provádí registraci, tedy podle zákona o Ministerstva práce a sociálních věcí, a pouze oznamuje, že provádí či hodlá provádět tyto služby v krajích anebo na úrovni oerpéček. Je tak zcela eliminován systém, který třeba ty oerpéčka budovala v rámci komunitních plánů sociálních služeb, vytváření jejich sítě, nezbytných služeb právě pro tu sociální práci. Z pozice ORP nebo toho kontaktního místa nelze zabránit třeba neúměrnému střídání cizích osob v bytě toho potřebného. Jaká tam bude podpora samozřejmě sociálních služeb, asistence - v takovém případě to kontaktní místo nemá pravomoc rozhodnout o asistenci, která by mohla být zajištěna i prostřednictvím třeba sociální služby.
Prostě my vytváříme nějaký nový systém, který jde úplně mimo obce, úplně mimo oerpéčka, a také není nastavena vymahatelnost strpění asistence ze strany podporované osoby. V případě nespolupráce není žádná vazba na dávkový systém, to znamená, že pokud se daná osoba přesune z jednoho bydlení do druhého, může i nadále plně využívat dávkový systém bez jakékoliv sankce.
A to ještě nevíme, co nám vlastně v tom celém systému poskytování sociálních služeb udělá superdávka, protože to neví samozřejmě ani sama vládní koalice, kdy tady schválili něco v rámci superdávky, co nás může v rozpočtu stát 7,5 miliardy korun, anebo naopak podle důvodové zprávy může ta superdávka ušetřit z rozpočtu 2,5 miliardy. No, já něco takového napsat, když jsem byl předkladatelem několika zákonů do důvodové zprávy, tak mě s tím předkladatelé nebo všichni z vlády s tím vyhodí, protože vždycky je potřeba mít jasně definovány dopady na státní rozpočet u kteréhokoliv zákona, a tady se to míjí - vidíme, že tady samozřejmě se to míjí i tím, že máme už třetí přepracovanou verzi, která vůbec neodpovídá tomu, kde byla schválena samotná RIA. ***
