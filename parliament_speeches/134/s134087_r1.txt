File: s134087.htm
Anchor: r1
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Vážené paní poslankyně, vážení páni poslanci, vážení členové vlády, zahajuji další jednací den přerušené 134. schůze Poslanecké sněmovny a všechny vás zde srdečně vítám.
Aby byla zaznamenána naše účast, tak vás jako vždy nejprve všechny odhlásím. Požádám, abychom se všichni přihlásili svými identifikačními kartami.
A případně poprosím o sdělení, kdo žádá o vydání náhradní karty. Konstatuji, že s kartou číslo 8 bude jednat a hlasovat pan poslanec Roman Bělor.
Dále sděluji, že o omluvení své neúčasti na jednání požádali následující poslanci a poslankyně: omlouvá se Jan Bartošek z celého jednacího dne z pracovních důvodů, Jan Berki do 9.30 hodin z pracovních důvodů, Kamila Bláhová od 11.45 hodin z pracovních důvodů, Jiří Carbol z celého jednacího dne z pracovních důvodů, Martin Dlouhý z celého jednacího dne z osobních důvodů, Jaroslav Faltýnek z celého jednacího dne ze zdravotních důvodů, Romana Fischerová z celého jednacího dne z rodinných důvodů. Dále se omlouvá: Jiří Hájek z celého jednacího dne z pracovních důvodů, Šimon Heller z celého jednacího dne z osobních důvodů, Ivan Jáč z celého jednacího dne z osobních důvodů, Pavel Kašník z celého jednacího dne z rodinných důvodů, Michael Kohajda z celého jednacího dne z pracovních důvodů, Josef Kott z celého jednacího dne z důvodu zahraniční cesty, Věra Kovářová do 11.45 hodin z pracovních důvodů, Robert Králíček z celého jednacího dne ze zdravotních důvodů, Jana Krutáková z celého jednacího dne z pracovních důvodů, Martin Major z celého jednacího dne ze zdravotních důvodů, Karla Maříková od 13 do 14 hodin z pracovních důvodů, Jakub Michálek od 9 do 12 hodin bez udání důvodu, Zdenka Němečková Crkvenjaš z celého jednacího dne ze zdravotních důvodů, Ladislav Okleštěk do 11 hodin ze zdravotních důvodů, Pavla Pivoňka Vaňková z celého jednacího dne z pracovních důvodů, Lucie Potůčková od 12 do 13 hodin z pracovních důvodů, Pavel Svoboda z celého jednacího dne z rodinných důvodů, Karel Tureček z celého jednacího dne z důvodu zahraniční cesty, Helena Válková do 10 hodin z pracovních důvodů, Jan Volný od 11 hodin z pracovních důvodů a Renáta Zajíčková z celého jednacího dne z pracovních důvodů.
Dále se z členů vlády omlouvá: pan ministr Martin Baxa od 11.45 do 12.45 hodin z pracovních důvodů, Jana Černochová z celého jednacího dne z pracovních důvodů, Marian Jurečka z celého jednacího dne z osobních důvodů, Petr Kulhánek z celého jednacího dne z osobních důvodů, Jan Lipavský z celého jednacího dne z pracovních důvodů a Lukáš Vlček od 10 hodin z pracovních důvodů.
A ještě náhradní karty. S náhradními kartami bude jednat: s číslem 2 pan ministr Marek Výborný, s číslem 3 paní poslankyně Ivana Mádlová, s číslem 6 pan poslanec Jiří Horák a s číslem 36 Jan Skopeček.
Ještě připomenu, vážené paní poslankyně, vážení páni poslanci, že tato schůze byla svolána podle § 51 odst. 4 zákona o jednacím řádu Poslanecké sněmovny a podle § 54 odst. 7 nelze rozšiřovat již schválený pořad.
Než budeme pokračovat, mám pro vás ještě jedno důležité technické sdělení. Zítra, ve čtvrtek 8. května, bude zde v prostorách Poslanecké sněmovny probíhat Den otevřených dveří, a požádám, abyste si po skončení dnešního jednání vzali veškeré materiály ze svých lavic, jinak budou skartovány.
A nyní, než se dostaneme k projednávání bodu 7, zde mám řadu přednostních práv. U některých je uvedeno, že jsou před pořadem schůze, ale předpokládám, že to (jsou) zkrátka přednostní práva před otevřením bodu, protože jsme se dohodli i na grémiu, že to budeme mít v jednotném bloku. Jako první je zde přihlášen pan předseda Marek Benda - předpokládám, že stahuje, protože se nemění pořad. Dále je tady paní předsedkyně Alena Schillerová přihlášená - stahuje. Potom Tomio Okamura - taktéž, není zde v sále, Radim Fiala - taktéž, není v sále.
A nyní tedy Ivan Bartoš, protože zastupuje, mám tady písemné pověření zastupováním. Poprosím pana poslance Bartoše, protože je tady přihlášen, zastupování s přednostním právem, je pověřen panem předsedou klubu Michálkem, je pověřen jako první místopředseda poslaneckého klubu a pan předseda Michálek je omluven. A tímto jsme se dostali k tomuto přednostnímu právu před otevřením bodu. Prosím, máte slovo.

