File: s134005.htm
Anchor: r4
Date: 34. schůze, 26. března 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka:: Děkuji moc, vážená paní místopředsedkyně, za slovo, já budu velmi stručný.
Superdávka totiž má několik problémů. Jak říkala tedy moje ctěná kolegyně Jana Hanzlíková, my skutečně budeme podporovat naše pozměňovací návrhy, ty, které dala ona za náš výbor pro sociální politiku, i ty, které se nám zdály, že mají nějakou logiku.
Co se týká samozřejmě toho, proč takhle represivně přistupujeme tady touto superdávkou k občanům České republiky: my na jednu stranu skutečně souhlasíme s obecnými principy, je tam určitá racionalita toho návrhu, nicméně já mám obavu, abychom nevylili z vaničkou i dítě, a řeknu za chvíli proč.
Snižování dávky jako tlak třeba na nalezení levnějšího nebo kvalitnějšího bydlení totiž nemůže být nikdy úspěšný, protože klienti, proti kterým tady tato superdávka cílí, vlastně nebydlí draze a nebo nekvalitně v těch bytech ze své vůle. Oni totiž nemají jinou volbu, protože trh s byty je prostě pro ně jednoduše uzavřený, není dostupný. Bez navazujících programů obcí podporovaných státem je pouze dalším problémem, který klienty povede ne z bezvýchodné situace, ale naopak do bezvýchodných situací. Ti z měst a oblastí, které nabízejí nějaká pracovní místa, mají nějakou infrastrukturu, se mohou odstěhovat do oblasti samozřejmě s levnějším bydlením, ale bez možnosti nebo s omezenou možností pracovat a starat se o děti. Povede to tedy k exodu do míst, kde není práce, a tím pádem k rozrůstání vyloučených lokalit. Počet příjemců dávek ani jejich výše se tím pádem nesníží, přesně naopak - vzroste, nedostatek financí na bydlení bude muset být sanován dávkou třeba mimořádné okamžité pomoci, to znamená, dávkami v hmotné nouzi, anebo povede samozřejmě k nějaké jiné jejich dávkové úpravě. To může být slabým bodem celé té superdávky, protože my nevíme ještě doposud, co to udělá samozřejmě v samotné praxi, a nevíme to ani díky důvodové zprávě, ke které se dostanu.
Úřad práce je podle zákona jediným orgánem zodpovědným za nastavení realizace podpůrného plánu. Proto já budu podporovat pozměňovací návrh, který předložila paní kolegyně Jana Hanzlíková, která podpůrné plány nějakým způsobem u Úřadu práce řeší. Podpůrný plán musí být samozřejmě realizován za účasti obce a neziskových organizací. Taktéž tady vidím, že v tomto směru je samozřejmě třeba zákon upravit; my říkáme, jakým způsobem se to může udělat. Úřad práce může samozřejmě lídrem tady tohoto procesu, ale nemůže být zodpovědný za to sám. Na MPSV je potřeba samozřejmě nalézt cestu, jak tuto díru zacelit, a my jsme se to snažili s podpůrnými plány vyřešit naším pozměňovacím návrhem.
Bonus za práci, tedy jako motivace k práci a k legalizaci práce načerno, to je prostě opět teoretický konstrukt. Jenom si vezměte, že my jsme měli desítky, desítky projektů, které byly podpořeny Evropským sociálním fondem či ze státního rozpočtu, a vůbec nevíme o tom, jaký to mělo skutečný dopad na trh práce. Volný trh práce o lidi s kumulací problémů totiž nestojí. Dlouhodobá nezaměstnanost či příležitostná práce načerno není výlučně volba těch lidí. Situaci neumí a nemohou sami vyřešit, navíc i v případě legálního zapojení na trh práce vydělávají velmi málo, méně než načerno, a bonus jim to nevynahradí. Proto já tady kvituji pozměňovací návrh, který pravděpodobně představí můj kolega Patrik Nacher, který s kolegyní Lucii Šafránkovou dali dohromady pozměňovací návrh ohledně insolvencí a exekucí.
Co se týká životního minima, tady budeme podporovat pozměňovací návrh na jeho navýšení u jednotlivce na 5 500, na dalšího člena domácnosti 5 000, 3 750 se potom snižuje na další členy rodiny - tady s tímto vůbec žádný problém nemáme. Pokud by zákon prošel ve stávající podobě, obce se dostanou úplně mimo orgány zodpovědné za situaci svých obyvatel - příjemců dávky. Oni (ony) na to nebudou mít žádný vliv, ale důsledky, naopak důsledky si obce ponesou. Další sociální propad, tam může hrozit kriminalita a tak dále. Nemluvě o tom, že vlastně lidé, kteří jsou na okraji, mají například i velmi blízko k tomu, aby tam zasahovala sociálně-právní ochrana dětí.
Takže co se týká superdávky, obecné principy ano, racionalita a represe - nemáme s tím problém, ale pozor na tu vaničku s dítětem, protože budeme vylívat například přídavek na dítě. ***
