File: s134007.htm
Anchor: r2
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Vážený pane ministře, ráda bych přednesla i za Piráty stanovisko našeho klubu a náš komentář k řadě pozměňovacích návrhů, které předkládáme.
Navážu velmi plynule na to, co říkal pan poslanec Patrik Nacher, protože předkládáme návrhy, které jdou velice stejným směrem, máme tam jen jiné parametrické řešení. Co se týče této klíčové věci, aby se práce - legální práce - vždycky vyplatila, to považujeme za největší chybu tisku 799, že tento princip, že legální práce musí být vždycky zvýhodněna, tam prostě není obsažen.
Druhá věc takto úvodem: skutečně nevíme, o čem budeme hlasovat. Nemáme kalkulačku, která by nám umožnila porovnat dnešní situaci se situací navrhovanou. Každý by pochopil, že vstup nějakého vzorce se může mírně upravit podle toho, jaké přesně pozměňovací návrhy budou schváleny. Ale vlastně se mi ani nechce věřit, že by ministerstvo takovou kalkulačku nemělo. Na mě to spíš působí, že to prostě pan ministr tají, že nám nechce říct, jaké skutečné dopady budou, protože na některé typy domácností a některé typy rodin ty dopady budou zásadní, o několik tisíc korun méně než dnes. Alespoň tak to vypadá podle výpočtů třeba PAQ Research nebo dalších organizací, já se k tomu dostanu trošku konkrétněji. Ale mně tohle prostě přijde jako zásadní chyba. Pokud se bojím toho, co skutečně způsobí změna, kterou navrhuji, tak přece tu změnu navrhovat nemám, a pokud si za tou změnou stojím, tak má pan ministr Jurečka ten vzorec, klidně v nějaké excelové tabulce, nebo ideálně i funkční kalkulačku, zveřejnit. Nevěřím tomu, že navrhuje zákon, aniž by ty dopady znal.
Nyní trošku detailněji k pozměňovacím návrhům, co navrhujeme, a to z toho důvodu, že když jsme ještě byli ve vládní koalici, s tím základním principem zjednodušení dávek jsme samozřejmě souhlasili a v pracovní skupině jsme aktivně přispívali k proměně toho návrhu. Nicméně některé věci, kde bylo přislíbeno, že se ještě budou řešit, už se pak nikdy neřešily.
My jsme tedy za Piráty podávali zhruba šedesát připomínek ve spolupráci s dalšími experty a z toho, co jsme prosadili, byla například větší podpora rodičů s dítětem do 7 let věku u samoživitelů, ale - a to je věc, kterou už tady zmiňovala paní zpravodajka, paní poslankyně Šafránková - stále chybí ochrana do věku 9 let, kdy je potřeba, abyste - když je dítě nemocné - s ním byli doma, a kdy zejména pro samoživitelky, ale nejenom pro ně, to je prostě stále ještě náročné období s malými dětmi.
Tímto chci přitáhnout vaši pozornost k návrhu C1, který se týká právě rozšíření takzvané zranitelnosti, vyšší ochrany, na rodiče, kteří sami vychovávají své dítě, a to mladší 10 let věku. Je to úplně stejně jako u nároku na ošetřovné, ale s omezením pouze na sólo rodiče. Ošetřovné je jinak nárok do těch 10, respektive 9 včetně, úplně pro všechny. Myslíme si, že to je velmi kompromisní návrh a že v praxi velmi pomůže. Díky všem, kdo ho zvážíte. Současně my samozřejmě budeme i pro ten návrh, který by tuto ochranu rozšiřoval obecně na rodiče pečující o děti mladší 10 let - to předkládá paní poslankyně Šafránková - akorát to nevypadá, že by prošel, což je škoda. ***
