File: s134036.htm
Anchor: r6
Date: 34. schůze, 26. března 2025
Speaker: Poslankyně Andrea Babišová

Speech:
Poslankyně Andrea Babišová:: Děkuji, pane předsedající, za slovo. Dovolte mi, abych se i já vyjádřila k tomuto návrhu zákona, který tady projednáváme dneska už v třetím čtení. Projednáváme ho několikrát a samozřejmě mnoho mých kolegů a předřečníků se vyjadřovalo k jednotlivým problematickým pasážím tohoto zákona, na které neustále upozorňujeme, a stále máme pocit, že nás navrhovatelé neslyší. Je zcela jasné, proč je tento zákon poměrně důležitý. Je to zákon o podpoře bydlení a všichni víme, že bydlení v České republice je prostě v krizi. Tahleta krize se netýká pouze Prahy, Brna či Ostravy a dalších velkých měst, ale také malých obcí a malých měst. Týká se především seniorů, mladých samoživitelů, rodin s dětmi a těch, kteří pracují, a přesto si nemohou důstojné bydlení vůbec dovolit.
Máme před sebou zákon, který se tváří, že to řeší, ale v praxi významné skupiny obyvatel z této podpory vylučuje. Tím, že se díky pozměňovacímu návrhu do tohoto zákona dostal příjmový limit 1,43násobku životního minima, jsme podřezali větev pod celou rekonstrukcí tohoto zákona. Podle analýzy Iniciativy za bydlení se při tomto limitu do podpory nedostane vlastně prakticky nikdo - neprojde samoživitelka s minimální mzdou, neprojde mladý člověk opouštějící dětský domov či senior, který má přivýdělek. A důvod? Protože do příjmů se započítávají i sociální dávky, tedy pomoc, kterou už tito lidé pobírají právě proto, že nemohou nyní se svým výdělkem vyžít. Máme snad pomáhat těm, kteří pomoc opravdu potřebují a kteří se svojí prací snaží zůstat na hladině, ale náklady na bydlení je stahují ke dnu.
Následky? Tento zákon nepomůže těm, kdo jsou v nouzi, a zároveň zatíží obce novými povinnostmi bez odpovídajících prostředků. Svaz měst a obcí jednoznačně žádá přepracování tohoto zákona. V dopise Poslanecké sněmovně varuje, že mnoho obcí nebude schopno v praxi nově zavedené povinnosti realizovat. A proč? Protože jim to nikdo nezaplatí.
Podle připomínek Svazu měst a obcí vybírám tyto nejdůležitější:
Za prvé, kontaktní místa pro bydlení mají vzniknout pouze v některých ORP a to narušuje správní obvody a vážně znevýhodňuje některé obce.
Za další, chybí financování výkonu přenesené působnosti, náklady nebudou kryty ze státního rozpočtu.***
