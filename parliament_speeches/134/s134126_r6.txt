File: s134126.htm
Anchor: r6
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážená paní předsedající, vážené paní poslankyně, vážení páni poslanci, já bych se chtěl ohradit proti tomu, že by převod nepedagogických pracovníků se tvářil jako technická změna. To je zásadní koncepční změna, která řeší největší problém českého školství, což je fragmentace našich škol. My tímto návrhem přibližujeme model financování a distribuce zodpovědnosti tomu, co funguje ve všech zemích kolem nás, co funguje v Německé spolkové republice, v Rakousku, v Polsku, na Slovensku, a dělba zodpovědnosti má vést vlastně k tomu, že zřizovatelé budou mnohem pečlivěji zvažovat, jakou strukturu svých škol mají, jakou velikost ty školy mají, a velikost našich škol, která je úplně minimální, je největší brzdou zlepšování kvality v našem školství, protože v malých institucích dochází k přetížení ředitelů, kteří mají pravomoci statutárního zástupce, a v takových školách není možné pokrýt profesionálně všechny pozice, ať už učitelské, nebo podpůrné. To není žádná technická změna, to je zásadní změna, která má nasměrovat strukturu našeho školství směrem, který je žádoucí, a proto byla tahle změna již naznačena ve vzdělávací Strategii 2030+.

