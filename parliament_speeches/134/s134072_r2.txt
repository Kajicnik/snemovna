File: s134072.htm
Anchor: r2
Date: 34. schůze, 26. března 2025
Speaker: Poslankyně Ivana Mádlová

Speech:
Poslankyně Ivana Mádlová:: Děkuji za slovo, pane místopředsedo. Já bych se vrátila ke druhému čtení po tom, co jsme tady slyšeli, protože já jsem se vás ve druhém čtení, pane ministře, ptala, jestli nás můžete ujistit skutečně o tom, že se nejedná o podporu obchodu s chudobou a umisťování nepřizpůsobivých jedinců a celých rodin do vchodů, které jsou obývány lidmi, kteří chodí do práce, platí daně a chtějí mít svůj klid, čistotu a pořádek. Vy jste nás tady ujistil jednou větou, že to skutečně se nejedná o podporu obchodu s chudobou, ale nicméně dneska jsme tady slyšeli něco jiného, a právě z těch vyloučených lokalit a z těch krajů. Já jsem vás chtěla znovu požádat, abyste nám řekl, jakými konkrétními kroky můžete vyloučit, že nebudou skupovány byty pro tyto spekulace a že normální domy, kde bydlí lidé, tak kolik třeba takovýchto rodin může být do jednoho vchodu umístěno, že jim můžete zaručit, že jim nebude znehodnoceno bydlení, že tam nebudou mejdany, že se nebudou všude válet odpadky, ale že skutečně budou moci svůj byt a svůj dům činžovní, do kterého dávají peníze prostřednictvím fondu oprav, že ho budou moci udržovat v kvalitě a v pořádku, protože to tady nezaznělo. A já jsem vás chtěla požádat, abyste opravdu nejenom řekl, že to nepodporujete, ale jakými konkrétními kroky zaručíte, že se to skutečně dít nebude. Děkuju. ***
