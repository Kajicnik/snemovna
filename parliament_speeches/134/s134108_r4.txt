File: s134108.htm
Anchor: r4
Date: 34. schůze, 26. března 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo. A jo, já jsem si právě říkala, pane ministře, že mi odcházíte - ale není to tak, tak to jsem ráda.
Takže ještě jednou děkuji za slovo, paní předsedající.
Vážené kolegyně, vážení kolegové, já tady musím opět na začátku říct, že si uvědomuju, že předložená novela, a především tedy některé pozměňovací návrhy, přináší mnoho pozitivního. Už jsem to tady říkala - je to nejenom zavedení jednotlivých pozic, ať už je to školní speciální pedagog, školní psycholog, sociální pedagog. Samozřejmě jsem velmi ráda i za to, že pozměňovacím návrhem - doufám tedy, že ho podpoří i koalice - se vrátí i důležité podpůrné opatření - další učitel, které je opravdu hodně důležité pro zdravotně postižené děti.
Tohle všechno vnímám, ale opět se vracím k tomu pozměňovacímu návrhu na převod financování nepedagogů, a s tím související tedy převod nepedagogické práce i u školských poradenských zařízení. Musím říct, že mě to velmi mrzí i za všechny ty organizace a odborné platformy, které se nejenom po celou dobu projednávání této novely, ale už desítky let zpětně snaží o to, aby tyto pozice byly legislativně ukotveny. A já sama, protože jsem pracovala patnáct let ve speciálním pedagogickém centru, vím velmi dobře, že to byla těžká práce. Co se týká třeba těch nepedagogických pozic, sociálních pracovníků, tak tam opravdu roky trvalo, než vůbec byly nějaké slušné počty v České republice těchto pracovních pozic, a velmi dlouho trvalo, než se vybudovala určitá prestiž těchto pracovníků, takže za mě velmi negativně vnímám právě ten pozměňovací návrh, který by měl jejich financování převést na zřizovatele.
Tady si u toho dovolím tedy ještě jednou připomenout to, co jsem říkala, že v podstatě o tom ty nejzásadnější dvě odborné platformy, a to je Asociace pracovníků pedagogicko-psychologických poraden a Asociace pracovníků speciálněpedagogických center nebyly dopředu informovány a nebylo to s nimi dopředu komunikováno. Poté, co tedy se tuto věc dozvěděly, vydaly společné stanovisko a já si tady dovolím část, kterou považuji za důležitou, ocitovat:
"Pozměňovací návrh některých poslanců uvádí, že z normativu bude financována pouze pedagogická činnost. Vzhledem k vládnímu návrhu, který převádí financování nepedagogických pracovníků na zřizovatele škol a školských zařízení, to znamená, že by se tato změna dotkla také nepedagogických pracovníků školských poradenských zařízení, zejména tedy sociálních pracovníků, což může být pro chod zařízení a pro práci s klienty i s rodinami klientů, včetně zásadního působení u klientů z odlišného kulturního prostředí, jiných životních podmínek nebo z oblasti duševního zdraví a krizové intervence, velice problematické, a to v době, kdy je mimořádná pozornost MŠMT zaměřována právě na podporu těchto žáků.
V posledním roce představilo Ministerstvo školství i vláda zásadní novely školského zákona. K těmto novelám bylo podáno několik pozměňovacích návrhů. Naše asociace sledují, co je v návrzích obsaženo, a snaží se poukazovat na praktické dopady, které navrhovaná opatření do terénu přinesou. Převod financování nepedagogických pracovníků na zřizovatele zasáhne jak žáky se speciálními vzdělávacími potřebami, kdy stát nebude mít právní nástroje, jak vymáhat financování některých podpůrných opatření, například se to týká tlumočníka nebo překladatele a dalších, tak i celkový chod přetížených školských poradenských zařízení, ve kterých budou finančními okolnostmi omezeny některé zásadní pozice, konkrétně tedy sociální pracovníci. ***
