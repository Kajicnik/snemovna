File: s134100.htm
Anchor: r10
Date: 34. schůze, 26. března 2025
Speaker: Poslanec Matěj Ondřej Havel

Speech:
Poslanec Matěj Ondřej Havel:: Děkuju za slovo, pane místopředsedo. Vzhledem k tomu, že už v rozpravě padají protinávrhy k legislativně technickým návrhům nebo ke změnám, které vám byly rozeslány mailem, po dohodě i s panem kolegou Kettnerem bych teďka načetl v rozpravě, což je mojí povinností, legislativně technické změny, které se k tomu zákonu vztahují.
Poslaneckou sněmovnou byl schválen sněmovní tisk 739, který upravuje s účinností od 1. září 2025 zcela nové znění § 37 školského zákona, to jsou ty odklady. Vzhledem k tomu, že sněmovní tisk 829, který nyní projednáváme, s účinností od 1. září 2025 § 37 také novelizuje, je nezbytné na tuto skutečnost zareagovat předkládanou změnou. Záměrem zákonodárce je totiž to, aby k 1. září roku 2025 bylo účinné znění § 37 školského zákona ve znění přijatého sněmovního tisku 793. Současně však považuje za nezbytné, aby § 37 obsahoval také doplnění nového odstavce, které upravuje sněmovní tisk 829.
Tedy za prvé, v první části čl. I se dosavadní body 19 a 20 týkající se § 37 zrušují. Následující body se přečíslují.
Za druhé, v části první čl. I dosavadní bod 21 zní: "21. V § 37 se doplňuje odstavec 6, který zní: ,6. Pokud ředitel školy, která není spádovou školou dítěte, rozhodne o odkladu povinné školní docházky podle odst. 1, oznámí tuto skutečnost bez zbytečného odkladu řediteli spádové školy‘."
Potom tedy další legislativně technické úpravy:
Písmeno A - změna účinnosti:
1. Bude-li přijat pozměňovací návrh B, sněmovní dokument 6064, ve sněmovním tisku 829/0
a) v dosavadní části šesté v dosavadním čl. VIII písm. b) se za číslo "7," vkládají čísla "8, 9, 11,";
b) v dosavadní části první v dosavadním čl. I v novelizačním bodu 10 se slova "odstavce 9" nahrazují slovy "odstavce 5".
Jde o to, že se upravuje účinnost změn v § 20 na den 1. ledna 2026, aby se netýkaly podzimního zkušebního období 2025 a žákům se nezměnily podmínky pro konání v rámci jednoho běhu zkoušek. U změny § 20 odst. 6 zůstává účinnost na den 1. září 2025, aby se jazyková příprava rozšířená i pro žáky s odlišným mateřským jazykem poskytovala již od začátku školního roku 2025/2026.
2. V pozměňovacím návrhu A IV bod 5 se číslo "115," nahrazuje číslem "116,". Je to tedy úprava změny účinnosti shodně se změnami konkurzů ředitelů dne 1. ledna 2026.
Písmeno B - změna účinnosti a legislativně technické úpravy u tématu přesun nepedagogické práce:
I. Změna účinnosti. Pozměňovací návrh A III ve všech bodech nabývá účinnosti dnem 1. ledna 2026. To je tedy úprava účinnosti novely školského zákona a zákona o rozpočtovém určení daní tak, aby pozměňovací návrh výboru pro vědu, vzdělání, kulturu, mládež a tělovýchovu uvedený v oblasti III, tedy přesun financování nepedagogických zaměstnanců, nabyl ve všech bodech účinnosti dnem 1. ledna 2026. Bude-li přijata navrhovaná změna účinnosti, je potřeba provést dále uvedené úpravy, tedy vypuštění některých bodů, přečíslování a další technické úpravy.
II. Změna ustanovení příslušných pozměňovacích návrhů spojených se změnou účinnosti:
1. V pozměňovacím návrhu A III
a) bodu 2 se novelizační bod 93 zrušuje - je to tedy z důvodu posunu účinnosti a je nutné tento bod zrušit pro nadbytečnost;
b) bodu 12 (v) dosavadním novelizačním bodu 95 se slova "nebo dalšího pedagogického pracovníka" nahrazují slovy "psychologa nebo speciálního pedagoga" a dále se dosavadní novelizační bod 96 zrušuje, a je tedy z důvodu posunu účinnosti pro nadbytečnost nutné zrušit dosavadní novelizační bod 96. ***
