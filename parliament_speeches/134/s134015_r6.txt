File: s134015.htm
Anchor: r6
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Kolegyně, kolegové, za náš klub, my jsme samozřejmě byli u vzniku té normy, základní princip a směr jsme podporovali, ale změny, ke kterým došlo i dneska, nejsou změny dobrým směrem. My jsme ještě za naše ministry podávali zhruba šedesát připomínek tehdy, takže chci zdůraznit, že opravdu jsme od začátku věděli, že tam je spousta věcí, které ještě potřebují vylepšit, a vylepšené rozhodně nebyly, ba naopak - dnešními pozměňovacími návrhy se řada věcí i překvapivě ještě zhoršila, byla to i změna oproti tomu, co se dělo na sociálním výboru.
A já řeknu dva příklady. Když si vezmete mámu samoživitelku s dítětem, kterému je 8 let věku, tak po hlasování, jak tady dneska proběhlo, prostě není braná jako zranitelná domácnost. Čili opravdu, to dítě je ještě často nemocné, ti lidé mají velmi těžké sehnat práci - a ne, ani toto drobné zmírnění pro samoživitele tady neprošlo. Dávám tento příklad, protože to je jeden za všechny. Řada rodin, myslím, že se shodneme, že velmi zranitelných, byla vyřazena z přístupu k takové podpoře, jaká funguje přinejmenším dnes, a budou mít propad i o tisíce korun měsíčně. To je důvod, proč to nemůžeme podpořit. Děkuju.

