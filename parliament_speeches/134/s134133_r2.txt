File: s134133.htm
Anchor: r2
Date: 34. schůze, 26. března 2025
Speaker: Poslankyně Renáta Zajíčková

Speech:
Poslankyně Renáta Zajíčková:: Dobré dopoledne, já budu velmi krátce reagovat na předřečnici paní Adámkovou. Nebudu reagovat na novelu ke školnímu stravování, protože si myslím, že to nepatří úplně sem, k tomuto tématu, byť můžeme se shodnout na tom, že se to vzdáleně možná nějakým způsobem propojuje, ale budu reagovat na to, když tady hovořila o tom, jak je nedostatek učitelů a podobně. Ano, to je přesně to, o čem bychom tady dneska měli mluvit na půdě Poslanecké sněmovny. My tady hodiny a dny trávíme jednou jedinou změnou, kterou obsahuje školský zákon. Ten školský zákon obsahuje desítky pozitivních změn. O těch tady mlčíme.
Řešíme v podstatě z ekonomického, manažerského, ale i z toho pedagogického hlediska tady jednu jedinou věc a to je odloučení nepedagogických pracovníků od těch pedagogických. Šíříme tady nebo šíříte tady prostě paniku, nejistotu, pochybnosti, popisujete, jak to nebude fungovat. No, bude to fungovat. Za dva roky si nikdo nevzpomene na to, že se oddělovali nepedagogové od pedagogů, protože to je naprosto zdravé, je to ekonomické a je to logické. Pokud někdo něco zřizuje, tak do toho vidí, má za to nést zodpovědnost a má to taky řídit. To, že tady nepedagogy popisuje nebo řídí stát, je naprosto anomálie.
Zaznělo z některých vašich úst, že u malých zřizovatelů si to dokážete představit, ale už u těch větších si to nedokážete představit, že ten kraj nevidí na ty svoje školy. OK, a jak to má vidět ten stát? Jak má ten stát vidět do té nejmenší školy, která zaměstnává školníky, kuchařky, správce IT, zahradníky a podobně? To je... Přesně jste si v podstatě naběhli, protože tady říkáte, jak to velký zřizovatel nezvládne. A stát to má zvládnout?
Takže prosím vás, soustřeďme se na změny, které přináší tato školská reforma. Jsou to... Je to nejambicióznější novela školského zákona (Předsedající: Čas.) za posledních deset let. Neřešme tady marginálie.

