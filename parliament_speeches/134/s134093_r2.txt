File: s134093.htm
Anchor: r2
Date: 34. schůze, 26. března 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo, paní předsedající. Vážené kolegyně, vážení kolegové, navážu na svoji předřečnici, paní poslankyni Berkovcovou, a chci tady říct jednu věc. Ona už tady zmínila, že v tom tisku, v tom původním, ale především tedy poté těmi pozměňovacími návrhy se tam dostala celá řada velmi a opravdu velmi pozitivních věcí, ať už je to zavedení pozic speciálních pedagogů, školních psychologů, sociálních pedagogů, ale i poté tedy navrácení podpůrného opatření další učitel. To jsou všechno velmi důležité věci, na které terén školství čeká.
Včera proběhla v podstatě i v médiích iniciativa několika nejdůležitějších odborných platforem, které měly schůzku s panem ministrem, a přestože pan ministr byl vyzván, jestli by se vyjádřil k některým věcem, tak tím, že jsem viděla, že se nehlásil na faktickou, tak ho chci znovu požádat: Pane ministře, můžete nám říci stručně o tom, o čem jste včera mluvili, tedy s těmi neziskovými organizacemi, protože ony velmi stojí o to, aby školský zákon schválen byl, ale všichni víme, že největší problém je převod financování nepedagogů. Vy jste včera v té tiskové konferenci zmínil nějaké kompromisy, ale ty jsme se zatím nedozvěděli. Můžete - a jaké kompromisy jste měl včera na mysli, a jestli tedy jste je dokázal domluvit s koalicí? Děkuju.

