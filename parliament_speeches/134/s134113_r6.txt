File: s134113.htm
Anchor: r6
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážená paní předsedající, vážené paní poslankyně, vážení páni poslanci, dovolte mi, abych zase po čase reagoval v té faktické rovině na probíhající diskusi, protože politická prohlášení bych si nechal do závěrečného slova. Vnímám, že v té veřejné diskusi pořád dochází k jednomu omylu, který spočívá v tom, že změna ve financování nepedagogů je často chápána tak, že se mění pracovněprávní postavení nepedagogů, ale tak to není. Mění se zdroj financování, respektive ta část veřejné sféry, která by posílala finanční prostředky. Na pracovněprávním zařazení a na zaměstnavateli se tímto rozhodnutím nemění nic a i dnes je to v našich školách tak, že část služeb provozních je zajišťována vlastními zaměstnanci škol, část je ale už dnes, a je to zcela v pořádku, zajišťována zaměstnanci obcí nebo příspěvkových organizací, které jsou zřizovány za tím účelem, a také v některých případech externími subjekty, některými firmami, takže na tom se nic nemění.
Samozřejmě lze očekávat, že v nějakém čase zřizovatelé budou přemýšlet nad tím, jak optimálně pro potřeby dané obce nebo kraje nastavit to uspořádání, ale legislativní změna přímo nezasahuje do pracovněprávního postavení nepedagogických pracovníků. Jejich odměňování se řídí vládním nařízením, respektive jeho přílohou, která je společná pro všechny rezorty. Rezort školství nemá vlastní tabulku pro nepedagogické pracovníky, ale ta tabulka je společná pro všechny rezorty, a já patřím k těm, kdo jsou s její podobou nespokojeni, protože ano, část té tabulky - stále větší - se nachází pod minimální nebo zaručenou mzdou, musí docházet k dorovnání těch mezd a to vlastně zkresluje celý ten obraz.
Chtěl bych také říci, že ta diskuse je hodně vedena na základě vnitřních hlasů z našeho prostředí. Možná se málo ví to, že navrhovaný systém rozdělení rolí ve financování mezi stát a zřizovatele je zcela obvyklý v Evropě, je zcela obvyklý v zemích, které jsou nám tradicí vzdělávacího systému blízké, takže to je systém, který funguje dlouhodobě například ve spolkových zemích Německé spolkové republiky nebo Rakouska a také byl zaveden třeba na Slovensku. Samozřejmě, lokální odlišnosti tady mohou být, ale ve většině zemí platí, že personální náklady škol jsou ve větší míře než u nás spoluneseny zřizovateli. Jsou země, kde je to poměrně extrémní z našeho pohledu, jako je Finsko, kde i platy učitelů jsou placeny zřizovateli, tedy obcemi, z daňových výnosů, ale to není přenositelná zkušenost. Já sám považuji za relevantní srovnání nám blízké země, kde tohle uspořádání funguje a má svoji logiku.
Stát musí garantovat kvalitu výuky a její standardy, proto financuje práci učitelů a ostatních pedagogů, to je v pořádku. V případě podpůrných pozic ale je zcela obvyklé, že jsou financovány zřizovateli, protože náročnost té práce není ovlivňována státem. Stát nevlastní ty budovy, nerozhoduje o struktuře škol u jednoho zřizovatele. Ty náklady ovlivňují zřizovatelé, a proto je správné, věcně správné, aby také ovlivňovali nákladnost fyzické práce, která je s tím spojena - nejenom ty náklady provozní, jako jsou energie. ***
