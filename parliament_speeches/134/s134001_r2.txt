File: s134001.htm
Anchor: r2
Date: 34. schůze, 26. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji. Vážená paní místopředsedkyně, kolegyně, kolegové, já bych jenom stručně uvedl k těmto dvěma tiskům, protože ty tisky na sebe logicky navazují, tedy k návrhu zákona o dávce státní sociální pomoci, že tento posun je docela zásadní v tom, abychom opravdu v České republice upravili principy fungování sociálního systému, abychom do něj nastavili některé logické motivace, což děláme právě nastavením pracovního bonusu tak, abychom u lidí, kteří mohou pracovat, jsou v produktivním věku, jsou zdraví, abychom opravdu udělali všechno pro to, aby tito lidé pracovali. Pokud si déle jak půl roku práci nenajdou, tak aby tady fungoval institut veřejné služby, alespoň 30 hodin, abychom tyto lidi opravdu aktivizovali, aby měli a udržovali si své základní pracovní návyky, protože máme tady dlouhodobě problémy v situaci, kdy máme někdy druhou i třetí generaci, kdy vlastně v té rodině nikdo nepracuje. Takže to je jeden z důležitých prvků revize dávek této reformy. ***
