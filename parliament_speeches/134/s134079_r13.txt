File: s134079.htm
Anchor: r13
Date: 34. schůze, 26. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek:: Děkuji. Ještě jednou pěkné odpoledne. Dovolte mi v rámci třetího čtení předložit tento sněmovní tisk, který obsahuje vládní návrh zákona, kterým se mění některé zákony v souvislosti s přijetím zákona o podpoře bydlení. Tento návrh obsahuje úpravy několika zákonů, které jsou potřebné pro úspěšnou implementaci systému podpory bydlení a nastavení potřebných provazeb. Obsahuje i změnu občanského soudního řádu, díky které dojde k urychlení procesu vyklizení nájemce, který užívá byt nebo dům bez právního důvodu. Cílem je zrychlit a zlevnit soudní řízení, které v současnosti v těchto případech trvá průměrně více než rok a během kterého majitel přichází o příjem z nájemného a nájemce se pouze dále zadlužuje, což je nežádoucí stav pro obě strany.
Změnový zákon dále obsahuje například změny v zákoně o obcích, zákoně o krajích a zákoně o hlavním městě Praze, které umožňují obcím a krajům vykonávat roli garanta v systému podpůrných opatření podle zákona o podpoře bydlení. Zákon takto umožňuje sdílení informací o klientech mezi kontaktními místy a úřadem práce.
K tomuto změnovému zákonu byly podány pozměňovací návrhy. Patří mezi ně návrh umožňující využití penzijních fondů k investicím do bydlení, pozměňovací návrh zavádějící odpočty hypotečních úvěrů u družstevních bytů, pozměňovací návrh se změnou občanského zákoníku, který umožní ujednat si v nájemních vztazích povinnost komunikace prostřednictvím datových schránek, a pozměňovací návrh upravující možnost odpojení neplatícího člena bytového družstva nebo neplatícího člena společenství vlastníků jednotek od služeb při prodlení s úhradou za poskytované služby nebo záloh za služby po dobu nejméně tří měsíců. Věřím, že změnový zákon obsahuje další sadu legislativních změn, které adekvátně reagují na aktuální krizi bydlení, a že jeho přijetím se podaří celou řadu z nich vyřešit. Děkuji za pozornost.

