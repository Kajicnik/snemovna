File: s134019.htm
Anchor: r1
Date: 34. schůze, 26. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji. Vážená paní předsedkyně, dámy a pánové, já se pokusím být už velmi stručný v tom závěrečném shrnutí. Padly tady mladé rodiny a jejich situace, mladých rodičů. Já bych jenom chtěl drobně připomenout, že za této vlády a za této Sněmovny jsme udělali několik klíčových změn, kdy například dneska ta částka bez předchozího příjmu maximálně čerpaného rodičovského příspěvku může být až 15 000 korun. Lze vlastně ten příspěvek, když se rodina rozhodne a potřebuje mít nějakou jinou strategii, tak ho lze vyčerpat i za tu nejrychlejší dobu 11 měsíců. Můžou ty rodiny díky klientské zóně Jenda si to čerpání měnit i v čase a různě ho rozkládat. Udělali jsme úpravy, které se týkají možnosti tam, kde nejsou rodiče, kde by byl nárok na peněžitou pomoc v mateřství, čerpat rodičák vlastně už dva měsíce před porodem.
Upravily se tady podmínky pro doktorandské studium, aby tato doba byla započítávána do důchodového věku. Udělali jsme úpravy čerpání rodičáku i na jinou osobu v případě, že někdo z rodičů zemře nebo je dlouhodobě vážně nemocný. Udělaly se tady podporované zkrácené částečné úvazky právě pro mladé rodiny, rodiče. Novela zákoníku práce tady vytváří prostor pro návrat na to původní místo do 2 let věku dítěte a celá řada ještě dalších věcí, které pomáhají mladým rodinám v České republice v konkrétních ekonomických sociálních nástrojích, jak bylo zmíněno. Je tady i dohoda, která byla na základě projednávaného vysokoškolského zákona k podpoře rodičů, kteří studují vysoké školy nebo vyšší odborné školy, tak ta podpora tady zůstává zachovaná přes takzvané hlídačkovné. Nebo je tady vlastně i ta záležitost, která se týká toho bonusu, který jsme schválili v tom předchozím tisku, kdy rodičák je brán jako i pracovní aktivita, na něj navazuje pracovní bonus. Takže tady je opravdu celý výčet poměrně důležitých věcí, které se tady za poslední tři roky ve prospěch mladých rodin, rodičů odpracovaly a byly schváleny a uvedeny do praxe.
Tolik za mě, děkuji za pozornost.

