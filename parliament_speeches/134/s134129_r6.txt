File: s134129.htm
Anchor: r6
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní předsedající, děkuji za slovo. Já bych chtěla zareagovat na pana ministra a požádat ho o velkou pozornost, protože vy, když tady vlastně plošně zmiňujete snižování počtu dětí, ono je potřeba v tom udržovat rovnováhu a ta rovnováha se jmenuje obce a města, a především malé obce, kde v současné době probíhá dramaticky výstavba, to znamená, že naopak jsou ještě starostové, kteří dneska řeší, že tu třeba potřebují postavit základní školu. Paní předsedající, vaším prostřednictvím, paní předsedající třeba byla účastna jednání u nás v Předklášteří, kde prostě taková situace nastává, kdy má dojít k výstavbě až tisíce bytů, a vlastně kapacity školství tomu naopak vůbec nestačí.
Takže za mě ten problém v území se jmenuje tak, že se nám vylidňují některé obce a města nebo některá část území, a naopak někde, kde je třeba výborná dopravní infrastruktura nebo těm mladým rodinám to dává smysl, tam se nám naopak začínají obyvatelé kumulovat a dojde tam třeba výhledově k dramatickému právě nárůstu jak dětí v mateřských, tak základních školách. A to je to téma, které je potřeba, aby Ministerstvo školství zavnímalo a nedívalo se jenom do statistik a těch plošných tabulek, ale mělo i řešení pro tyhlety výjimečné situace, které si myslím, že se dějí napříč republikou, ale jenom v určitých lokalitách. Děkuji.

