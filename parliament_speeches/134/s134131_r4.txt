File: s134131.htm
Anchor: r4
Date: 34. schůze, 26. března 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo, paní předsedající, a ráda bych se ještě vrátila k tomu, co tady říkal pan ministr. Já už jsem se v minulých svých faktických poznámkách na to několikrát ptala, ale pan ministr se pak v odpovědích k tomu úplně nevyjádřil. Jedná se tedy o ten model převodu financování nepedagogů, který pan ministr tady brání, říká, že je používán v mnoha jiných zemích v Evropské unii a podobně, ale já jsem se tady ptala na to, že my už jsme tento model jednou v České republice vyzkoušeli, bylo to někdy v roce 2011, a zjistilo se, a ty analýzy k tomu jsou, že nebyl vhodný, neprokázalo se jeho nějaké pozitivní působení, takže opět jsme se vrátili k systému financování ze strany Ministerstva školství. Já jsem se tady ptala, jestli se udělala nějaká analýza, protože my jsme je neviděli, a předpokládám, že tím, že takto velká zásadní změna - a to jste řekl, pane ministře, vy sám, že jde o obrovskou, zásadní změnu - byla podána pozměňovacím návrhem, tak předpokládám, že žádná taková analýza není, což považuji za velkou chybu, protože pokud už jednou se to neosvědčilo v praxi, tak nechápu, co se natolik změnilo, že se to teď v praxi osvědčí. To je jeden můj dotaz.
A potom se chci zeptat, jestli se skutečně počítá i s finančními prostředky na nepedagogy v školských poradenských zařízeních, což jsou především sociální pracovníci, protože nejistota u nich je stejně velká jako u ostatních, což jsou třeba uklízečky, kuchařky a podobně. Už teď se na mě obrací některá školská poradenská zařízení s informacemi, že ti lidé od nich odchází, pokud se jim nabídne v jiném oboru práce, která jim v tuto chvíli musí připadat mnohem jistější. (Předsedající: Čas.) Děkuji za odpověď.

