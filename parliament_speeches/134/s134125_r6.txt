File: s134125.htm
Anchor: r6
Date: 34. schůze, 26. března 2025
Speaker: Poslankyně Kamila Bláhová

Speech:
Poslankyně Kamila Bláhová:: Krásné dopoledne, dámy a pánové, vážené kolegyně, vážení kolegové, já nepřijdu s žádnou novou myšlenkou, která by tady již nezazněla, ale mám potřebu to opakovat. Bohužel jde opět o to stejné, a to o ten nepochopitelný přílepek, který řeší zaběhnutý a osvědčený systém financování nepedagogických pracovníků, a ONIV, který nově přejde na zřizovatele, tedy na města, kraje, dobrovolné svazky a obce.
Jak už jsem tady opakovaně při svých projevech informovala, jsem starostka města Litvínova, poměrně velkého města. Zřizujeme několik škol, vedle základních škol zřizujeme také speciální školu, základní uměleckou školu a také jednu střední školu, což je v tom systému velmi neobvyklé.
Jak již tady zaznívá opakovaně, v tomto přílepku jsou samozřejmě problematické tři oblasti. Nejenom tedy že lze označit tento pozměňovací návrh za přílepek, ale také způsob financování prostřednictvím rozpočtového určení daní a také ta platnost, která se sice posunula z 1. září 2025 na leden 2026, ale vůbec to ten problém neřeší. ***
