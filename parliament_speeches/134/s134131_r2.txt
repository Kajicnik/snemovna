File: s134131.htm
Anchor: r2
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Já jsem velmi ráda, že tady od kolegyně Babišové zazněla tahle poznámka ohledně nové vyhlášky o školním stravování, protože ono to souvisí. Ono to souvisí s tím, co projednáváme, protože v situaci, kdy skoro 40 000 zaměstnanců školních jídelen po celé republice nemá jistotu, neví, kdo je bude od září nebo od nového roku platit, v jaké výši, jak bude velký jejich plat, žijí v obrovské nejistotě a už teďka někteří z nich odcházejí, dávají výpovědi, tak my jim teďka přidáváme další břímě, další povinnost, kdy oni se musí naučit nové receptury vařit novým způsobem, a to vlastně všechno musí stihnout během letních prázdnin, kdy tito zaměstnanci čerpají dovolenou, školní jídelny nefungují, takže je to celé postavené na hlavu. Takže pokud ta vyhláška má vzniknout, a jak už bylo řečeno, vznikla bez diskusí s odborným terénem, testovaná byla na směšném vzorku 30 jídelen z celkového počtu 8 000 a ani jedna z těch testovaných jídelen pilotních nedokázala ty limity splnit. Ani jedna! Přesto se ta vyhláška tlačí dál do všech školních jídelen bez ohledu na personální a technologické možnosti.
A to, jak říkala kolegyně, že skutečně děti - nejenom že je důvodná obava, že se zvýší odpadovost, to se už ukázalo při tom testování, že děti zkrátka ta nová jídla nejsou zvyklé jíst, nebudou je jíst ani ve školní jídelně, budou si jídla odhlašovat, vyhazovat, pak se budou dojídat ve fast foodech, to taky není asi dobré řešení životosprávy dětí, nebo si budou objednávat a donášet vlastní jídla. Takže v jedné jídelně vedle sebe bude sedět žák, který bude jíst čočku, a vedle něj si žák nechá dovézt pizzu. Co si myslíte, že se postupně bude dít? Že samozřejmě ty děti si budou objednávat a donášet svá vlastní jídla a jídelna na to musí reagovat zase personálními možnostmi. Kdo ty děti bude hlídat? Kdo jim bude to jídlo uskladňovat? Kdo je bude ohřívat? Zvýší to (Předsedající: Čas.) povinnosti na dozor v té jídelně. Děkuju.

