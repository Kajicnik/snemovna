File: s134083.htm
Anchor: r10
Date: 34. schůze, 26. března 2025
Speaker: Poslanec Radek Vondráček

Speech:
Poslanec Radek Vondráček:: Děkuji za slovo. Já jsem opravdu nechtěl vystupovat, ale alespoň stručně v rámci faktické poznámky jako zpravodaj v návaznosti na to, co se tu říká.
My jsme ten zákon opravdu debatovali, já už s lobbingem žiji asi devět, deset let. To už jsem zažil opravdu v té debatě všechno možné a jsem rád, že došlo k nějaké širší dohodě v rámci ústavně-právního výboru. Měl jsem pocit, že už utichly i emoce a že už snad budeme dneska opravdu hlasovat, protože znovu připomínám, že na přijetí tohoto zákona je navázáno čerpání 3 miliard korun v rámci Národního plánu obnovy. Vymysleli jsme si to na sebe my sami, protože jsme to označili jako milník, a já bych byl rád, kdybychom to opravdu v rámci toho dnešního času odhlasovali.
Jenom konec toho příběhu, který teď tady proběhl. Já tady mám záznam z kulatého stolu, který jsem pořádal 3. září 2024 a tam bylo opravdu potvrzeno, že ty komory a Svaz měst a obcí zkrátka neměly vůbec být zahrnuty - tady to uvádí přímo paní Vladyková, výkonná ředitelka Svazu měst a obcí - a tím pádem se už o ten proces dále nestaraly, jinak by samozřejmě namítaly, ale protože byly ujištěny a v tom původním návrhu nebyly zahrnuty jako lobbisté, tak nebyly aktivní, a pak ke svému překvapení zjistily, že v tom návrhu se jich to týká. Ale ten návrh, který je označený pod různými čísly jako A, jako výborový, nějakým způsobem zjednodušuje pravidla i pro Svaz měst a obcí, vychází jim vstříc, a my jsme snad nějaké kompromisní řešení našli. Jak vidíte, my jsme demokratický klub. Já tady možná vystupuji trochu jinak než Berenika, protože jsem opravdu nad tím zákonem strávil spoustu času, a byl bych rád, kdybychom ho dneska stihli odhlasovat. Děkuji.

