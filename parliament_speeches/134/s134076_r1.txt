File: s134076.htm
Anchor: r1
Date: 34. schůze, 26. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek:: Pěkné brzké odpoledne, vážené paní poslankyně, vážení páni poslanci, vážený pane předsedající. Je pravda, že se trošku omlouvám za to, že vystupuji nyní, nicméně k tomu mě přivedla jedna zkušenost, kterou jsem nabyl v té první části třetího čtení. Myslím, že mi nikdo neodepře, přestože v médiích se o to někdo pokoušel, že jsem se snažil reagovat na věcné připomínky, dotazy, vaše pohledy při té minulé části třetího čtení, ale zjistil jsem, že moje odpovědi nedopadají úplně na úrodnou půdu, protože se v podstatě jenom recyklovaly dál a dál, a ty zásadní okruhy, které vnímáte vy jiným pohledem a máte k nim negativní připomínky - je to legitimní - se vlastně cyklí i dnes, a já jsem si proto říkal, že než abych parciálně vystupoval k jednotlivým a stále to opakoval dokola, tak že to shrnu, protože to bude bezesporu pokrývat ty základní věci, které jste zmiňovali, na které se ptáte a o kterých v tomto zákoně pochybujete.
To, co zaznělo asi nejvíckrát, že tento zákon akceleruje, podněcuje, motivuje k obchodu s chudobou, byť jsem to říkal už v té první části třetího čtení, tak znovu shrnu ty garance a komplexní systém pojistek.
A možná poprosím zase, jestli může být klid?

