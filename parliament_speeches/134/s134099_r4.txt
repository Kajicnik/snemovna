File: s134099.htm
Anchor: r4
Date: 34. schůze, 26. března 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo a také zareaguji na pana kolegu Vomáčku. On tady říkal, že my jako poslanci tady ve Sněmovně se máme dívat na hospodaření státu. Samozřejmě, to máte pravdu, ale já tedy cítím, že jako poslankyně školského výboru - a mluvím teď za všechny poslance školského výboru - bychom se především měli dívat na to, aby všechny děti měly rovný přístup ke kvalitnímu vzdělávání. Stále se vracím k tomu, že způsob toho pozměňovacího návrhu, kdy to nebylo prodiskutováno - a já to vím, protože s těmi platformami jsem mluvila, oni to opravdu ani nevěděli, že se to tam dává, ten pozměňovací návrh, teď mluvím tedy o tom pozměňovacím návrhu, který se týká těch školských poradenských zařízení - to je velmi špatně, nemáme tu dopadovou analýzu, takže vůbec opravdu nevíme, jaké dopady to bude mít. A já, protože jsem členka i sociálního výboru, tak už teď se objevují na lidi dopady legislativy, kterou vy jste si taky velmi tvrdě tady protlačili, takže já se velmi obávám toho, že teď opět protlačíte něco, o čem ani nevíme, jaké dopady to bude mít, a má to dopady na děti, což je tedy pro mě jako hodně důležité. A pak - je hezké, že třeba vy tady říkáte, jaký máte vztah ke školství a podobně, věřím vám, že možná vy jako zřizovatel, vy jste to všechno dělal dobře, ale je obrovské množství zřizovatelů, kteří nechtějí mít další věc, kterou budou muset vzhledem k školství řešit. I třeba je velmi problematické pro ně řešit doteď jenom ty provozní věci, a to jsou věci, kde, věřím tomu, že zřizovatelé tomu rozumí. Ale přesně tak je, kolegyně tady hovořila o tom, co všechno bude spadat do těch nepedagogů. To jsou velmi specifické činnosti, třeba u sociálních pracovníků a podobně. Opravdu nevěřím tomu, že bude vůbec Česká republika poté schopna dodržet nějakou rovnost ve vzdělávání. Děkuji.

