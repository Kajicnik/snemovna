File: s134044.htm
Anchor: r2
Date: 34. schůze, 26. března 2025
Speaker: Poslanec Robert Králíček

Speech:
Poslanec Robert Králíček:: Vážený pane předsedající, vážený pane ministře, vážené kolegyně, vážení kolegové, když jsme před časem začali projednávat zákon o dostupném bydlení, doufal jsem, že to konečně přinese nějaký posun, že po absolutně nepovedené digitalizaci stavebního řízení se konečně vládě něco povede. Bohužel, nestalo se. Česká vláda přišla s dalším v uvozovkách geniálním nápadem. Místo aby zjednodušila pravidla a podpořila výstavbu nových bytů, přichází s návrhem, který vytvoří 160 nových úřednických míst a zatíží obce neúnosnou administrativou.
Zákon o podpoře bydlení zavádí systém kontaktních center, garantů, asistentů a nekonečné papírování. Obce budou muset vést evidenci osob, které se možná nikdy bytu nedočkají. Úředníci budou zjišťovat psychický stav žadatelů, kontrolovat nájemní smlouvy a vyplňovat nespočet formulářů. Ale co z toho? Žádný nový byt, žádná nově postavená budova, která by opravdu krizi bydlení pomohla. A k čemu to povede? Ke zbytečnému plýtvání penězi. Když už stát investuje do bydlení, měl by peníze využít efektivně, podpořit výstavbu, rekonstrukce a přímou pomoc občanům, ne budovat obrovskou administrativní mašinerii, která vše jen prodraží a zpomalí.
Představme si starosty menších měst a obcí, kteří se už dnes potýkají s nedostatkem financí a kapacit. Jak mají zvládnout další povinnosti, když nemají dostatek lidí ani na běžnou agendu? Jak mají vést evidenci, když jim chybí finance na základní infrastrukturu? Tento zákon na ně uvalí další nerealistické požadavky, místo aby jim pomohl.
Navíc tento systém není ani spravedlivý. Vytváří složitá kritéria, která vylučují právě ty nejohroženější. Představme si například seniorku, která celý život pracovala a teď žije s důchodem 22 500 korun. Přestože si bydlení nemůže dovolit, vládní systém ji do programu nezařadí, zato vícečetné rodiny, které pobírají sociální dávky, projdou tímto systémem snáze. To je spravedlnost?
A co trh s bydlením? Tento návrh vůbec nereflektuje skutečné potřeby trhu. Pokud se nestaví nové byty, ceny bydlení budou stále růst. Podpora obcí a developerů je klíčová. Místo toho vláda hází klacky pod nohy těm, kteří chtějí stavět, a vytváří nové byrokratické překážky.
Tento zákon je ukázkou toho, jak vláda neřeší skutečné problémy občanů, ale raději vytváří dojem aktivity. Místo efektivních kroků, které by vedly k růstu dostupného bydlení, vidíme jen další neefektivní státní zásahy, které ve výsledku situaci jen zhorší. Kolik už jsme podobných experimentů viděli? Kolik zákonů a regulací mělo údajně zlepšit situaci, ale ve skutečnosti přineslo jen více byrokracie a vyšší náklady?
Podívejme se na okolní státy. Například v Německu se stát zaměřuje na podporu výstavby a snižování byrokratických překážek pro developery. Ve Francii zase zavedli programy, které skutečně pomáhají lidem s nízkými příjmy získat dostupné bydlení. A Česká republika? My se znovu a znovu motáme v kruhu nekonečných úřednických experimentů. Pokud chceme skutečně řešit problém s bydlením, musíme se zaměřit na odstranění překážek ve stavebním řízení, podporu dostupného bydlení a efektivní využití státních prostředků. Tímto směrem bychom se měli ubírat, ne k neefektivnímu byrokratickému systému, který ten problém jen prohlubuje.
Co opravdu potřebujeme? Jednoduchá pravidla, méně byrokracie a skutečnou podporu pro ty, kdo chtějí stavět nové byty. Mladé rodiny hledají dostupné bydlení, ale místo toho čelí složitým podmínkám, nedostupným hypotékám a vysokým nájmům. Senioři, kteří celý život pracovali, se ocitají v situaci, kdy musí vynakládat většinu svého důchodu na nájem, a někdy to ani tak nestačí. A co na to stát? Přidává další úřednickou strukturu, která reálný problém neřeší, jen ho maskuje.
Podpořme místo toho rozumné investice do bydlení, podpořme obce a developery, kteří chtějí stavět, ne další úřady, ne další zbytečnou administrativu. Jen tak se dostaneme z bytové krize ven. Musíme se soustředit na zrychlení stavebního řízení, snížení regulací a podporu výstavby dostupného bydlení, jinak se bude situace jen zhoršovat.
Pojďme prosím tento špatný návrh odmítnout, vrátit ho do druhého čtení a bojovat za skutečné řešení bytové krize. Každý z nás má odpovědnost zajistit, aby stát skutečně pomáhal těm, kdo to potřebují, a ne jen vytvářel další úřednické posty. Nenechme se zmást rétorikou o pomoci, která ve skutečnosti jen rozšiřuje státní aparát. Jediná skutečná podpora výstavby a jednoduchá pravidla mohou přinést řešení. Proto navrhuji zamítnutí tohoto zákona a jako druhé, pokud neprojde, vrácení do druhého čtení. A děkuji za pozornost. (Potlesk poslanců ANO 2011.)

