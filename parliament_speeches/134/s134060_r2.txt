File: s134060.htm
Anchor: r2
Date: 34. schůze, 26. března 2025
Speaker: Poslanec Karel Haas

Speech:
Poslanec Karel Haas:: Děkuju mnohokrát za slovo, vážená paní místopředsedkyně. Kolegyně, kolegové, jdu s velmi krátkou faktickou. Já jsem chtěl mluvit, vaším prostřednictvím, k panu předsedovi Babišovi. Nepovažuju za úplně - on teďka odešel, ale snad mě uslyší v předsálí - nepovažuju za úplně fér, vracím se k poslední části jeho vystoupení, to, že tady politicky zaútočí na ctěnou kolegyni, ministryni Janu Černochovou. Nepovažuju to (za) fér řeknu ani lidsky, ani politicky. On jako muž zaútočí na ženu, na ministryni, v době, kdy tady paní ministryně není, nemůže na něj reagovat. Já rozumím politice, rozumím tomu, že nějakým způsobem řeknu máme a můžeme mít, a je to v demokracii normální, oponentní názory, ale to, že pan předseda jako muž zaútočí na paní ministryni v době její nepřítomnosti, to jako sportovec hodnotím, že je relativně hodně unfér. Děkuju mnohokrát.

