File: s134099.htm
Anchor: r10
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážený pane místopředsedo, vážené paní poslankyně, vážení páni poslanci, nejsa poslancem, nemohu vstupovat úplně do proudu faktických poznámek a připomínek, tak mi dovolte přece jenom v té faktické rovině zareagovat na předchozí sérii. Naváži na pana poslance Berkiho. Myslím si, že stále panuje určitá míra nedorozumění v tom, zda dochází k navýšení daňových příjmů obcí, nebo ne. Ten pozměňovací návrh navyšuje daňové příjmy obcí a krajů, respektive podíl obcí a krajů na sdílených daních, a zároveň zmocňuje vládu k přijetí nařízení, které by pak jemně nastavilo rozdělení daňových příjmů mezi jednotlivé obce a kraje. Nemůže se stát to, že by nová povinnost financovat nepedagogy přešla na zřizovatele bez adekvátních daňových příjmů. To je opravdu zásadní, protože v debatách, které probíhají, ať už tady ve Sněmovně, nebo na jiných fórech, pořád panuje ta obava, že by obce mohly dostat nějakou povinnost bez dodatečných finančních zdrojů.
To vládní nařízení je připraveno, ale samozřejmě čekáme na průběh diskuse ve Sněmovně. To půjde řádným procesem včetně připomínek a je vybaveno dopadovou studií. Tam bude vidět, jakým způsobem jsou distribuovány prostředky do jednotlivých obcí. Jen chci vysvětlit, že tak jako v rozpočtovém určení daní obecně platí, že v daném kalendářním roce se vychází v případě školského kritéria z údajů z minulého roku, které jsou sbírány na podzim a pak v lednu, vlastně slouží jako základ distribuce školského rozpočtu. To znamená, na rok 2026 budeme přesná data znát v lednu 2026, do té doby budeme pracovat s prognózou daňových příjmů a zároveň s těmi starými daty o počtech dětí. Vždycky v lednu kalendářního roku dochází k upřesnění počtu dětí, které umožňuje nastavit příjmy obcí ve školském kritériu.
Další faktická připomínka jenom: převod nepedagogických pracovníků není nic nového, byl vytyčen jako cíl ve vzdělávací Strategii 2030+, schválené v roce 2019, byl potvrzen naší vládou v roce 2023 při schvalování dlouhodobého záměru rozvoje vzdělávací soustavy a byl opakovaně diskutován od podzimu minulého roku. Míra detailů těch dopadů, jak zdůrazňuji, bude vždycky upřesňována až poměrně krátce. Tak to bohužel s daněmi funguje, to je prostě daň za systém, který se snaží využívat aktuálních údajů. Děkuju. ***
