File: s134133.htm
Anchor: r10
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Já tady taky zareaguji na paní poslankyni Zajíčkovou - i když neoslovuji, tak raději říkám vaším prostřednictvím - já vám úplně závidím nebo obdivuju to vaše arogantní sebevědomí a tu jistotu, se kterou říkáte, že to bude fungovat. Ono to bude fungovat! Takže ti starostové, hejtmani, zřizovatelé na krajích, ti ředitelé, oni jsou hloupí, oni se bojí úplně zbytečně, protože vy říkáte, že to bude fungovat, my jsme tady anomálie a ve světě je to jinak. (Bouchá do pultíku.) Ve světě to je různě a my tady nejsme žádná anomálie. Máme zavedený systém, který tady funguje spoustu let a teď přichází zásadní změna, která není vůbec koncepčně připravená. Když říkáte, že jsme si naběhli, že říkáme, že zřizovatel nevidí do každé školy, ale stát že do ní má vidět... Ale stát do ní vidí prostřednictvím ředitelů. My tady vlastně doteďka spoléháme na ředitele, že ten ředitel ví, jaké potřebuje nepedagogické pracovníky ve své škole, že ten ředitel ví, jaké pomůcky má nakoupit do škol. Vy je teďka z toho úplně vynecháváte. Takže stát viděl na potřeby školy skrze ředitele škol. (Potlesk z řad poslanců ANO.)

