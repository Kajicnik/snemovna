File: s134009.htm
Anchor: r4
Date: 34. schůze, 26. března 2025
Speaker: Poslanec Patrik Nacher

Speech:
Poslanec Patrik Nacher:: Děkuju. Děkuji za slovo. Tohle je moje téma, tak mě to baví, tak se omlouvám všem kolegům ostatním - ale já rozumím tomu, co pan ministr tady říkal, samozřejmě to není černobílé a jsou různé úhly pohledu, ale touhletou optikou vy jste zkrátili dobu oddlužení z 5 na 3 roky, a tam je taky úhel pohledu věřitelů třeba, těch poctivých věřitelů, seriózních věřitelů, ne nějakých predátorů. Takže já jako tomuhletomu rozumím, ale tady, když se na to díváme, a je nějak celá ta změna motivována k něčemu, a asi se shodneme koalice-opozice, že cílem je dostat ty lidi z šedé zóny, protože v šedé zóně totiž nepomáhají nikomu. To byl mimochodem hlavní argument, proč udělat více sexy, když to takhle řeknu, insolvence u vícečetných exekucí, protože když jste v exekuci, v zásadě už jste se v tom naučili chodit, nepřiznáváte příjmy - mluvím o vícečetných exekucích. Budiž důkazem, že lidí s vícečetnými exekucemi deset a víc, ten počet roste, lidí, kteří mají jednu, dvě exekuce, klesá ten počet, to znamená, tam se to nějakým způsobem daří řešit, a my potřebujeme, aby lidé vlastně ty příjmy zoficiálnili, což se stává primárně právě v oddlužení, v insolvenci, jinak by oddlužením prostě neprošli. V momentě, kdy začnou něco dávat bokem, oddlužení skončí. K tomu směřuje ta motivace, když už to teda není motivace, pane ministře, k tomu, aby šli z šedé zóny a přiznávali příjmy, tak v tomhletom případě, aby tedy šli do insolvence ti, kteří mají vícečetné exekuce, protože tam mají nějaký jiný benefit, který nemají ti, kteří jsou v exekuci.
To znamená, rozumím tomu, těm různým úhlům pohledu, ale dívejte se na to i takhle, že jde o motivaci.

