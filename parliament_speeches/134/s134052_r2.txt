File: s134052.htm
Anchor: r2
Date: 34. schůze, 26. března 2025
Speaker: Poslanec Ivan Bartoš

Speech:
Poslanec Ivan Bartoš:: Děkuji za slovo. Já bych chtěl jenom krátce reagovat ve faktické k mé předřečnici, prostřednictvím pana předsedajícího, pár věcí. Samozřejmě již dneska se může pomocí plánovacích smluv obec domluvit s developerem, jaké byty vzniknou, popřípadě jaký bude nějaký mix dalších sociálních služeb souvisejících a infrastruktury. Je to na dohodě, pokud má třeba obec pozemek, jaké byty tam vzniknou. Ten nástroj, o kterém vy hovoříte, který pomůže zmírnit nárůst cen bydlení, je právě obnova obecního bytového fondu. Na to jsou ty investiční nástroje pro výstavby dostupného, levnějšího nájemního bydlení, což ale nesouvisí tady s tím zákonem. Jsou to ty projekty, které běží, v tuto chvíli tam za 20 miliard, protože jedině variantní nabídka obecního bydlení, které se tady bohužel zprivatizovalo, má nějakou možnost ovlivnit ten trh.
A poslední věc - já si tedy dovolím, vy jste tady použila slovo neomarxistický návrh a hned v druhé větě hovoříte o regulovaném nájemném, o centrálně řízeném regulovaném nájemném, za kolik někdo smí byt postavit a pronajmout, a to v dostupném bydlení - ano, tam, když stát na to přispěje půjčkou, někdo postaví ten byt, tak ho nesmí pronajmout víc než na 0,8 standardní ceny v místě obvyklém. To jsou ty nižší nájmy.
Ale já vám uvedu příklad. Pan předseda Okamura si postavil někde nějakou kulatou vilu na kopci. On je jejím majitelem, on by se ji rozhodl pronajmout, a to, co vy říkáte, by bylo: on ji sice může pronajmout, ale pouze za nájem, který bude nějakým způsobem regulován. Nemůžete v jedné větě o zákonu, který nezasahuje do trhu, hovořit jako o neomarxistickém výmyslu, a pak v dalších částech svého rozhovoru nebo svého přednesu hovořit o tom, že je potřeba zavést regulované nájemné, které tady bylo po pádu režimu poměrně dlouhou dobu. Vedlo k tomu, že majitelé domů, kteří je třeba dostali zpátky, protože jim je sebrali komunisti, nemohli uplatit náklady ten barák a muselo se toto rozvázávat. (Předsedající: Čas, pane poslanče.)
Takže prosím, jestli je návrh SPD regulované nájemné, tak se pobavme s majiteli bytů.

