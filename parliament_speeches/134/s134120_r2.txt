File: s134120.htm
Anchor: r2
Date: 34. schůze, 26. března 2025
Speaker: Poslankyně Lenka Dražilová

Speech:
Poslankyně Lenka Dražilová:: Děkuji za slovo. Dobrý den, vážení kolegové, dnes projednáváme novelu školského zákona, která má přinést zásadní změny do českého školství, ale přesto, že je to zákon důležitý, my ho v této podobě nemůžeme podpořit. Je to návrh, který vznikl bez důkladné přípravy, bez otevřené debaty, a hlavně bez zajištěného financování. Pokud by měl vstoupit v účinnost tak, jak vláda plánuje, způsobí ve školách chaos, nejistotu a opravdu, věřte mi, ohrozí kvalitu vzdělávání.
Největší problém představuje převod financování nepedagogických pracovníků, tedy kuchařek, školníků, hospodářek, ekonomů, z rozpočtu státu na obce a kraje. Vláda takto přehazuje zodpovědnost na zřizovatele, aniž by jim dala potřebné prostředky. Na rok 2025 přitom v rozpočtu na tyto pozice dlouhodobě nebyla vyčleněna ani koruna.
Ano, vláda mezitím oznámila, že školám pošle 10 miliard korun, ale i tato částka je zjevně nedostatečná. Bere se v rezortu školství a ani 10 miliard nestačí, nepokryje skutečné náklady, se kterými obce a školy počítají. Asociace krajů, Svaz měst a obcí a i samotní ředitelé škol upozorňují, že jde jen o částečnou záplatu na systémový problém. Mnozí samozřejmě už teď, a to se všeobecně ví, musí sahat do svých rezerv nebo omezovat provoz, aby zvládli základní výdaje.
Jako místostarostka Blanska jsem si od svých kolegů z města zjistila, jak by návrh vlády ovlivnil náš rozpočet. Cituji: "Podle našich dat potřebujeme na současný stav nepedagogických pracovníků v našich školách na platy včetně zákonných odvodů 39,8 milionu korun ročně, k tomu další 2 miliony na ostatní neinvestiční výdaje, které má obec platit také." Vám to v rozpočtu ministerstva možná nepřijde, pane ministře, tolik, ale pro město Blansko je necelých 40 milionů korun velký zásah do rozpočtu. ***
