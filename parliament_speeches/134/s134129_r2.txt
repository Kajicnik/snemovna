File: s134129.htm
Anchor: r2
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Děkuji za slovo, paní předsedající. Dámy a pánové, já bych chtěl jenom ještě zmínit v kontextu dnešní debaty to, že finanční prostředky se v rozpočtech škol přelévaly různými směry. V roce 2023 naopak sáhli ředitelé do platů nepedagogů, beztak nízkých, a zlepšovali platy učitelů. Ty přelivy prostě v tom systému existují, ale nedosahují žádných ohromných měřítek, a samozřejmě v budoucnu bude záviset na rozhodnutích zřizovatelů o tom, jak efektivně tyhle činnosti uspořádají.
Jsme v situaci, kdy klesají počty dětí v mateřských školách, v dalším roce v řadě případů budou klesat počty dětí v základních školách, v některých případech i na středních školách, a samozřejmě tomu se musí přizpůsobovat financování a také rozsah úvazků nepedagogů. Prostě české školství se v následujících letech, to regionální, bude z hlediska personálních kapacit zmenšovat. Ne nějak dramaticky, ale pohybujeme se pořád v měřítku přelivů financí. Opravdu zásadní zodpovědnost budou mít zřizovatelé za to, a zatím k tomu neměli významný důvod, aby efektivněji uspořádali například strukturu svých škol a zajištění podpůrných činností.
Považuju za logické, že to řada z nich udělá. Moje zkušenost s diskusemi se starosty je taková, že řada z nich s tím počítá, jsou na to připraveni a už si ty kroky připravují. Naopak vlastně jím zbydou dodatečné prostředky na to, aby mohli lépe financovat některé jiné věci ve školách, takže to rozhodnutí bude lokální, nebude centrální. Ale jde o to, zda celkové daňové výnosy obcí a krajů prostě umožňují profinancování té nové povinnosti. (Předsedající: Čas.) Jsem přesvědčený o tom, že je to nastavení férové, byť vítám (Předsedající: Čas.) politickou debatu o tom, zda se to v budoucnu nemá změnit, ten podíl obcí a krajů.

