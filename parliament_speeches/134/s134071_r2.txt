File: s134071.htm
Anchor: r2
Date: 34. schůze, 26. března 2025
Speaker: Poslanec Josef Bělica

Speech:
Poslanec Josef Bělica:: Krásné dopoledne, dámy a pánové. Pane předsedající, děkuju za slovo. Jak bývá mým dobrým zvykem, nebudu dlouhý, nicméně půjdu rovnou na komoru.
Já bych zareagoval částečně na některá vystoupení svých předřečníků a vrátil bych se až k vystoupení bývalého ministra pro místní rozvoj pana Bartoše.
No, pane poslanče Bartoši, víte, komu tím zákonem (Předsedající: Mým prostřednictvím, prosím.) - prostřednictvím předsedajícího - víte, komu tím zákonem sloužíte? Já vám zkusím nastínit pár otázek, a možná když si vygooglíte odpovědi na tyto otázky, tak možná zjistíte, o co jde.
Víte, kdo je náměstkem ministra financí za ODS? (Ozývá se: Ne.) Nevíte, tak to jméno začíná na G. Víte, kde tento člověk z ODS pracoval před tím, než se stal náměstkem ministra? Nevíte, ha. Říká vám něco společnost Heimstaden? Říká vám něco společnost Residomo? Předtím RPG Byty? Předtím Byty OKD a vytunelované byty v Moravskoslezském kraji? Zkuste si tam najít linii mezi těmito názvy a těmito jmény. Zjistíte, že se pořád jedná o ten samý bytový fond.
A teď vám zkusím napovědět podruhé. Víte, proč při této organizované státní realitce má stát ručit za škody na těch bytech? Opět se nám kruh uzavírá a vracíme se k bytovému fondu ukradených bytů OKD, které se dnes jmenují Heimstaden. Protože, pane poslanče Bartoši, prostřednictvím pana předsedajícího, těch bytů je tam, jak říká můj jeden ctěný kolega, bambilion volných a oni potřebují do nich někoho nastěhovat, aby měli kšeft. Znovu jdete spáchat zvěrstvo na Moravskoslezském kraji. Znovu jdete touto státní realitkou nasypat brutální peníze do soukromého sektoru svým kamarádům a kolegům! (Potlesk poslanců ANO, ozývá se: Jo!)
A teď budu trošičku osobní. Pane poslanče Bartoši, prostřednictvím pana předsedajícího, vytáhněte zadek z Prahy a přijďte se podívat, jak to vypadá v Moravskoslezském kraji ve vyloučených lokalitách! Chci vás vidět nastěhovat se do vchodu, kde je jedna tahleta rodina nepřizpůsobivých. Chci vás vidět, jak tam budete bydlet. A ono už to tady zaznělo, říkala to moje ctěná kolegyně paní Eva Fialová, vaším prostřednictvím, pane předsedající, takováhle rodina vám kompletně zničí kvalitu bydlení nejenom v tom vchodu, ale v celém domě. A pokud jsou ty rodiny dvě, tři - a to se bavíme třeba o sto lidech - tak vám zničí celou čtvrť. Znehodnotí váš majetek, protože tam ty byty vlastníte, a můžete je potom akorát pod cenou prodat spekulantům. Můžu vás provést, pane bývalý ministře pro místní rozvoj pane Bartoši, vaším prostřednictvím, pane předsedající, a nechám vás promluvit s lidmi, kteří tam ty majetky mají. Jsou zoufalí. Jsou v důchodovém věku a nemají se kam přestěhovat. Tohleto zvěrstvo se chystáte spáchat na Moravskoslezském a Ústeckém kraji! (Rozčileně. Potlesk poslanců ANO, ozývá se: Jo!)
Už jsem tady ve svých předchozích vystoupeních mluvil o tomto postpirátském neomarxistickém paskvilu, který se snažíte předložit, a já si moc počkám, kteří z rádoby konzervativních pravicových poslanců pro to zvednou ruku! Předpokládám, že nikomu nesmrdí nalít peníze kámošům z ODS přes Heimstaden do bytového fondu a ten bytový fond za státní prachy opravit. Už jsme to tady zažili mnohokrát! Jenomže my už v Moravskoslezském kraji na to nemáme čas, nemáme na to nervy, aby se neustále tento kraj tímhletím způsobem likvidoval! (Rozčileně.)
Dámy a pánové, nejde o nic jiného než vytvořit státní realitku za 1,5 miliardy korun, aby Piráti měli místa pro svoje jinak nezaměstnatelné stranické kolegy. Děkuju za pozornost. (Výrazný potlesk poslanců ANO.)

