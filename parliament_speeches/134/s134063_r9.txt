File: s134063.htm
Anchor: r9
Date: 34. schůze, 26. března 2025
Speaker: Poslankyně Eva Fialová

Speech:
Poslankyně Eva Fialová:: Děkuji za slovo. Celou dobu poslouchám a slibuji dopředu, že nebudu nijak dlouhá, protože všechno podstatné, všechna pro a proti, tady již padala. Padala spousta otázek, na které jsme někdy dostali odpověď, někdy polovičatou, někdy žádnou, a nedostali jsme hlavně pochopení toho, čeho se bojíme například v Ústeckém, Karlovarském anebo Moravskoslezském kraji, co může tento zákon přinést.
Ještě na začátku bych se vyjádřila - nebo reagovala na pana poslance Bartoše, prostřednictvím paní předsedající. Tady se nikdo nesnaží nic obstruovat ani zdržovat, protože si vzpomeňme, jak tento zákon byl komplikovaný již od začátku. Vyvolává spoustu otázek a spoustu nejasností i v té původní podobě, ve které byl předložen, to nemluvě o tom, když byl nahrán na poslední chvíli samotný pozměňovací návrh s tím 1,43 životního minima a zkrácená lhůta na projednávání i v samotném výboru. ***
