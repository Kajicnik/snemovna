File: s134074.htm
Anchor: r8
Date: 34. schůze, 26. března 2025
Speaker: Poslanec Ladislav Okleštěk

Speech:
Poslanec Ladislav Okleštěk:: Děkuji za slovo. Pane kolego Bendo, prostřednictvím pana předsedajícího, mě neumlčíte!
Kolego Haasi, prostřednictvím pana předsedajícího, k vám jsem měl připomínku, ale teď už nemůžu, protože jaksi by to nebylo navazující, takže my si to řekneme v kuloárech.
Ale já dokonce bych okomentoval i to, že se kolegové, moji kolegové obávají, že pan ministr vystoupí, až nebudou moct reagovat. Já tomu nevěřím. Já nevěřím tomu, že bude čekat pan ministr na ukončení rozpravy a pak teprve vystoupí. Já věřím tomu, že pan ministr vystoupí a všem vám utne tipec, protože když s panem ministrem jednáme o povodních, debata je konstruktivní. Nepochybuji, že bude též.
Teď vystupují jako předseda výboru pro veřejnou správu a regionální rozvoj, protože dnes projednávaný návrh zákona o podpoře bydlení se ve Sněmovně diskutuje poměrně dlouho, a první čtení proběhlo 9. a 10. července loňského roku a garanční výbor pro veřejnou správu a regionální rozvoj se návrhem poprvé zabýval na své schůzi 11. července. Před třetím čtením se sešel 12. března.
Ministerstvo pro místní rozvoj zde sice prezentovalo pozitiva tohoto návrhu, ale například na garančním výboru zaznívala od některých mých kolegů napříč politickým spektrem řada kritických poznámek. Kritiku vůči tomuto z návrhů jsme slyšeli také během jednotlivých čtení a právě zde na plénu. Návrh měl motivovat vlastníky volných bytů, aby je nabídli k dlouhodobějším pronájmům. Nemáme ale jistotu, že byty budou do systému vloženy. Na základě tohoto zákona se tedy nepostaví žádný nový byt. Jako by se vytvářel vedlejší trh s byty. Celý systém bude financován z rozpočtu a náklady, jak už tady několikrát zaznělo, ve výši 1,5 miliardy skutečně nejsou malé. Připomínky k návrhu měl mimo jiné i Svaz měst a obcí, Hospodářská komora, ale také veřejný ochránce práv, a ten mimochodem na svém stanovisku konstatoval, že, cituji: "Zákon o podpoře bydlení počítá s dobrovolným zapojením obcí i jiných vlastníků bytů s tím, že do připravovaného systému své byty potřebným lidem poskytnou. Úspěch celého tímto zákonem zamýšleného systému tak stojí a padá s ochotou poskytovatelů bydlení byty do systému nabídnout. To samozřejmě přináší jak riziko, že bytů nebude dostatek pro všechny potřebné, tak také riziko regionálních nerovností." Konec citace. ***
