File: s134036.htm
Anchor: r4
Date: 34. schůze, 26. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek:: Děkuji. Já jsem si pečlivě dělal poznámky k tomu, co zaznělo od mých předřečníků, abych na ně reagoval, vysvětlil, případně odpověděl.
Pan poslanec Pražák polemizoval s tím, že tajemníci jsou - a obce jsou - proti tomuto zákonu. Není tomu tak. My jsme včera měli kulatý stůl v Senátu, byli tam zástupci jak Svazu měst a obcí, tak tajemníků, vedeme velmi intenzivní dialog. Oni se nebojí toho, že by ty peníze nedostali, oni trvají na ujištění, že to dostanou v správné výši. Proto také ten dialog běží a proto to taky bude předmětem návrhu do státního rozpočtu. Ale prosím, abychom si tady nestavěli bariéry, které neexistují.
Zazněl dotaz, jaký je předpoklad počtu bytů, které do toho systému dostaneme. Ten předpoklad je střízlivý, je to 3 000 bytů ročně v nějaké skladbě, 1 000 obecních, 2 000 soukromých. Když vycházíme z toho, že ročně je v nabídce realitních kanceláří v České republice 200 000 bytů k nájmu, hovoříme o nějakém jednom procentu, aby to bylo pro ilustraci, a myslíme si, že je to velmi realistické. Jednoznačně potvrzuji to, co říkal i Ivan Bartoš. Není to tak, že by do toho systému neputovaly žádné nové byty. Nové byty tam mohou jít právě z investičních programů na podporu dostupného nájemního bydlení.
Zazněl dotaz, jakým způsobem je definována rozpočtová neutralita nebo rozpočtově pozitivní dopad po pátém roce. Je to velmi podrobně popsáno v RIA k tomu zákonu. Ten výpočet není na jednu linku, je to tam samozřejmě rozvětveno, protože jak náklady, tak benefity jsou vícerezortní, nikoliv pouze jenom z jednoho rezortu. Ale myslím si, že ta RIA je velmi vypovídající a jasně ukazuje, že opravdu pátý rok je zlomový, a od té doby už stát šetří na těch výdajích na bytovou nouzi více, než do ní dostává.
A potom jedna poznámka k tomu, co tady také zaznívalo opakovaně, a to je výsledná redukce kontaktních míst pro bydlení. Je to tak, že opravdu nepracujeme plošně, ale pracujeme s mapou incidence. To znamená, bereme v potaz ty parametry, které význam jevu bytové nouze ovlivňují, ať je to počet domácností, které v bytové nouzi jsou, nebo které jsou jí přímo ohroženy. Z toho důvodu jsme přistoupili k této faktické redukci, která neznamená to, že obce s rozšířenou působností, kde kontaktní místo pro bydlení zřízeno není, není obsluhováno. Ti lidé samozřejmě jsou obsluhováni ze sousedních obcí s rozšířenou působností, kde to kontaktní místo pro bydlení je.
Zároveň ta kompenzace, která zazněla také v úvodu příspěvku, je řešena zase výpočtem na příspěvek výkonu státní správy. Pro ilustraci, my dneska začínáme se sítí míst 115. Je v zákoně možný dobrovolný vstup do toho systému obcí, které vyhodnotí jev bytové nouze jako závažný, to znamená, kdykoliv se do té sítě mohou znovu zapojit.
A vycházeli jsme i řekněme z rešerše okolních zemí, kde podobné právní normy fungují. Finsko začínalo svůj zákon o podpoře bydlení s deseti nejpotřebnějšími městy. To znamená, naše síť, která je v České republice teď na úrovni 115, myslím si, že bude funkční a bude pokrývat reálnou potřebu. Děkuju.

