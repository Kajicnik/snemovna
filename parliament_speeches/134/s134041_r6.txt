File: s134041.htm
Anchor: r6
Date: 34. schůze, 26. března 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, máme tady před sebou zásadní téma: řešení dostupnosti bydlení v České republice. Je to jedna z priorit hnutí SPD, protože drahé bydlení a nedostupné bydlení je jeden z největších problémů občanů České republiky, a my ho chceme řešit. Bohužel ale vládní návrh zákona vůbec systémově neřeší příčiny problémů s bydlením. Možná se podaří převést potíže s problémovými nájemníky na obce, ale to je tak všechno. Stávající návrh zákona neřeší příčiny, jen se snaží mírnit následky.
Podle veřejných zdrojů máme v České republice zhruba 1,6 milionu osob ohrožených bytovou nouzí. To je obrovské číslo. Toto číslo bohužel zvětšuje tento vládní zákon tím, že umožňuje, aby o zákonem podporované bydlení žádali i cizinci.
Je potřeba nastavit systémové řešení bytové nouze v České republice, které bude s dalšími nástroji fungovat dlouhodobě a bude sloužit i jako prostředek pro efektivní nastavení potřebných investic do bydlení.
Vládní zákon počítá se třemi změnami. První z nich jsou poradenská centra v obcích, která občanům pomohou s řešením tíživé sociální situace. Pomoci lidem v tíživé situaci s řešením konkrétních, hlavně právních problémů je správný cíl, jen je koncipovaný naprosto nesystémově.
Za prvé, je třeba zavedení centrálního registru dluhů, kde by věřitelé museli zapisovat své pohledávky. Nikdo neví - nebo mnoho z nás neví, spousta občanů neví - zda mu někde nevisí nějaká pokuta, nějaký opomenutý poplatek. Sám jsem před mnoha lety pomáhal řešit situaci romského důchodce, kterému exekutor z účtu zabavil peníze, které dostal za vězení v Osvětimi, a to pro nezaplacené poplatky v nemocnici. Tam ho odvezli s infarktem a do momentu, kdy mu zabavili několik desítek tisíc, netušil, že dluží za to, že ho odvezli do nemocnice. Pochopitelně tato a spousty dalších exekucí byly a jsou vedeny nejen v rozporu s dobrými mravy, ale i v rozporu s dalšími zákony, a normální člověk, ale ani běžný právník se v džungli zákonů nemají šanci vyznat.
My jsme v této souvislosti připravili i zákon o takzvaných centrech právní pomoci, která by dlužníkům pomáhala v první fázi zadarmo s právním řešením exekucí, insolvencí a tak dále. Je to model dnes funkční na Slovensku a není ani příliš nákladný. Lidé po vyřešení dluhů mohou alespoň část pomoci zaplatit v momentě, kdy se jejich situace zlepší. Systém působí také preventivně i na nepoctivé exekutory nebo lichváře a nejrůznější šmejdy, a tak přispívá i k poklesu počtu a výše exekucí. V České republice přesahuje celkový počet exekucí 4 miliony, evidováno je na 670 000 dlužníků. Tady bych ještě připomenul návrh SPD na zestátnění exekutorů, který nám ale ostatní strany odmítají podpořit.
Zároveň výrazně přibývá situací, kdy lidé o vlastních závazcích ani netuší. Získat ucelený přehled o dluzích komplikuje skutečnost, že v České republice neexistuje jednotná databáze, která by na jednom místě shromažďovala záznamy o dlužnících, ale pouze různé, samostatně fungující registry, které jsou navíc zpoplatněné, což zadluženým lidem určitě jejich službu nepřibližuje. ***
