File: s134097.htm
Anchor: r4
Date: 34. schůze, 26. března 2025
Speaker: Poslanec Rudolf Salvetr

Speech:
Poslanec Rudolf Salvetr:: Děkuju za slovo, pane předsedající. Tady zaznělo několikrát, že se točíme v kruhu, a to prostě se nedá vůbec popřít. Já bych zkusil malinko, abychom z toho kruhu dokázali vystoupit, odpovědět na některé věci, protože jsem se účastnil také jednání na Svazu měst a obcí, a říkal jsem to už, myslím, při prvním nebo při druhém čtení. Měli největší obavu - a to se dostáváme do listopadu loňského roku - aby tato záležitost nenastala v září, protože řada z nich už měla schválené rozpočty a neměla připravené peníze pro tento rok. Jeden z požadavků byl, aby to začínalo - byť to dobře víme, že se školstvím úplně nekoresponduje, něco jiného je školní rok, něco jiného je finanční rok - tak z pohledu zřizovatelů, pokud ke změně dojde, aby bylo jasné, že je to od 1. ledna, aby se na to mohly rozpočty obcí připravit. Vaším prostřednictvím, paní kolegyně Berkovcová, myslím, navrhovala přesun na 1. leden 2027, tady je návrh na 1. leden 2026, a odpovídá to tedy tomu požadavku Starostů.
Druhá věc je, že samozřejmě všichni se v samosprávách brání tomu, aby tuto část od státu převzali. Argumenty, které říkal pan ministr, myslím si, dokáže obhájit, jak počty nepedagogů leckde narůstaly. Druhá věc, kterou myslím, že vůbec nemůžeme řešit, jsou nejistoty, třeba nejen ohledně pomůcek kompenzačních, ale školy v dnešní době intenzivně využívaly různé operační programy, a já upozorňuji naše zastupitele, a říkám to tady s plnou odpovědností, až operační programy skončí, na obce dopadnou obrovské výdaje, jako zřizovatele, na pomůcky, pokud se stát za tři, za čtyři, za pět let nerozhodne, že výrazně rozpočty obcí posílí směrem k pomůckám do škol.

