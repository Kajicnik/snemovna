File: s134015.htm
Anchor: r8
Date: 34. schůze, 26. března 2025
Speaker: Poslankyně Lucie Šafránková

Speech:
Poslankyně Lucie Šafránková:: Ano. Návrh doprovodného usnesení, který jsem načetla v obecné rozpravě ve třetím čtení, zní:
"Usnesení Poslanecké sněmovny Parlamentu České republiky, kde Poslanecká sněmovna
I. Vyzývá vládu České republiky, aby prostřednictvím Ministerstva práce a sociálních věcí vytvořila a legislativně zakotvila efektivní nástroje, které umožní, aby přídavek na dítě, nyní složka na dítě nové dávky státní sociální pomoci, mohl být za jasně definovaných a kontrolovatelných podmínek využit přímo ve prospěch dítěte, a to prostřednictvím školských zařízení nebo orgánu sociálně-právní ochrany dětí. Tyto nástroje by měly umožnit cílené využití přídavku na dítě zejména v případech, kdy zákonní zástupci dítěte dlouhodobě neplní své rodičovské povinnosti, nejsou aktivní při zajišťování nezbytných potřeb dítěte a současně se vyhýbají pracovnímu uplatnění, ačkoliv jim v práci nic zdravotně či jinak objektivně nebrání. Cílené využití dávky by mělo umožnit úhradu například školních pomůcek a školních potřeb, školního stravování, zájmových, sportovních a vzdělávacích aktivit, dalších nezbytných potřeb dítěte souvisejících s jeho osobním rozvojem a vzděláváním.
II. Žádá vládu České republiky, aby při přípravě uvedených nástrojů zohlednila potřebu účelnějšího a efektivního využití přídavku na dítě tak, aby tento typ sociální podpory skutečně sloužil dítěti a jeho rozvoji, a nikoli pouze jako finanční příjem zákonného zástupce, který tento finanční příspěvek nevyužívá ve prospěch dítěte. Zvláštní pozornost by měla být věnována situacím, kdy zákonný zástupce dítěte tento přídavek prokazatelně nevyužívá pro potřeby dítěte, zanedbává jeho výchovu či vzdělání a současně bez legitimních důvodů odmítá aktivní přístup k vlastnímu pracovnímu začlenění."

