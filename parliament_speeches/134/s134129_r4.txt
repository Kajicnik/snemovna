File: s134129.htm
Anchor: r4
Date: 34. schůze, 26. března 2025
Speaker: Poslanec Rudolf Salvetr

Speech:
Poslanec Rudolf Salvetr:: Děkuju za slovo, paní předsedající. Já bych si dovolil jenom dvě krátké poznámky k debatě, která tu probíhá. Jedna se týká provozních výdajů. Tady zaznělo, že školy odčerpají nějaké prostředky z jiných věcí, které by v obci bylo možné dělat ku prospěchu všech občanů. No, s tím úplně, s tou větou, nemohu souhlasit, protože přece ta škola je ku prospěchu celé té obce. Ale to, co je problém v tom financování - a my jsme to trochu smísili, celá ta debata je o penězích na nepedagogické pracovníky, jestli mají dále prostřednictvím státu nebo obcí - ale ty výdaje druhé, které jdou do provozu, do vybavení škol, ty už dneska obce financují, a já se naprosto jednoznačně hlásím k tomu, že všichni ředitelé našich škol slyší: Jak máte možnost požádat o prostředky z různých operačních programů, udělejte to. Možná za pět, za šest let tady budete ve Sněmovně řešit problém, jak výpadek těchto financí vůbec nahradit, protože dneska školy nemají jeden počítač, mají jich třeba sto, běžná škola, a jejich obnova bude obrovským nákladem pro zřizovatele, pokud evropské fondy nebo jakékoliv jiné vypadnou. To je jedna z těch poznámek.
A druhou - pan kolega Brázdil, vaším prostřednictvím, tady říká, aby se děti učily všechno stejně. Nemůžeme se vrátit do roku 1993, 1994, kdy vůbec vznikla poprvé jakási jedna variabilní disponibilní hodina v rámci vzdělávacího programu a školy si s ní už v té době těžko poradily. Změnilo se to úplně, školy mají svoje vzdělávací programy uzpůsobené tomu (Předsedající: Čas.), co chtějí dělat, a 35 let zpátky prostě jít dneska nelze (Předsedající: Čas.), byť to nebylo úplně blbě.

