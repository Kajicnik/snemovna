File: s134060.htm
Anchor: r6
Date: 34. schůze, 26. března 2025
Speaker: Poslanec Ivan Bartoš

Speech:
Poslanec Ivan Bartoš:: Děkuji za slovo. Vážené dámy a vážení pánové, já už ani nevím, kolikáté je to třetí čtení, které se někdo snaží zbrzdit nebo vyobstruovat. Sněmovna začala před hodinou, my jsme tady 46 minut poslouchali pana poslance Andreje Babiše, který tady vystupoval k celé řadě témat. Faktem je, že my máme projednávat a schválit zákon, na který čekají desetitisíce, v tom horším případě statisíce lidí v České republice.
Když se podívám do historie několika předchozích vlád, tedy vlády Andreje Babiše minulé a i vlády pana Sobotky, kde byl Andrej Babiš ministr financí, Česká republika - a nenechte se mýlit: už v té době probíhala krize bydlení. Za posledních deset let se ceny nemovitostí, ale i nájmy zvedly skutečně enormně. Ceny nemovitostí několikanásobně, nájmy ostatně také. Přesto se této Sněmovně, a nevím proč, nepodařilo nikdy schválit ten zákon, který třeba připravovala paní Marksová, o který se snažila, myslím, že paní Maláčová v té vládě se sociální demokracií.
Ten zákon se tenkrát jmenoval zákon o sociálním bydlení a skutečně řešil situaci, řekl bych pouze, i když to číslo je stále dramatické a je rostoucí, zhruba 160 000 lidí v České republice, u nichž většinu těchto lidí tvoří rodiny a v kterých jsou děti. To jsou ti lidé, kteří z nějakého důvodu nebydlí ani ve vlastním, nemohou bydlet ani v klasickém komerčním nájmu, nejsou pro ně třeba ani obecní byty, takže v bytech sociálních nebo v azylových domech nebo někde u obchodníků s chudobou.
Já si pamatuju debaty ještě z minulého volebního období, kdy Piráti byli v opozici a podporovali dialog Ministerstva práce a sociálních věcí, neboť zde je přesah právě do sociální oblasti a Ministerstva místního rozvoje pod vedením Kláry Dostálové, přesto ten zákon schválen nebyl.
V Národním plánu obnovy, když jsme byli požadováni představit potřebné reformy, zejména v oblasti s bydlením, se objevila celá řada věcí. Jednou z nich byl i tento Evropskou unií velmi podporovaný zákon - zákon o dostupném bydlení a já si pamatuju - nevím, jestli tam tenkrát byli senátoři za hnutí ANO, rozhodně tam byli senátoři za KDU-ČSL, rozhodně tam byli senátoři za ODS - kdy jsme v začátku tohoto volebního období v Senátu podepisovali memorandum se Senátem, zástupci obcí a dalšími o tom, že připravíme zákon o podpoře bydlení - nikoliv zákon o sociálním bydlení, který míří pouze na pomoc těm zhruba 160 až 170 tisícům lidí bez domova, ale zákon, který pomůže dalšímu množství lidí, kteří z nějakého důvodu jsou ohroženi ztrátou bydlení. ***
