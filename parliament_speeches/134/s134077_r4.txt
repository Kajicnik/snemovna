File: s134077.htm
Anchor: r4
Date: 34. schůze, 26. března 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. No, pane ministře, mí kolegové vás opakovaně - a myslím si, že velmi slušně a velmi korektně - žádali, abyste vystoupil před uzavřením rozpravy, abyste prostě reagoval na naprosto jasné zkušenosti, ať už mého ctěného kolegy Josefa Bělici, Tomáše Kohoutka, kolegyně Bereniky Peštové, a určitě jsem na někoho zapomněla, to znamená kolegy a kolegyně z regionů, kterých se to bezprostředně nejvíc týká, tato vaše úprava, kterou nazýváte tak honosně podporou bydlení. Vy jste za mě zbaběle počkal, až se rozprava uzavře - prostě bál jste se reakcí, bál jste se postavit kolegům, bál jste se reagovat, a to prosím jste, pokud vím, z Karlovarského kraje, takže to je pro mě úplně něco nepředstavitelného, jak jste se teď zachoval. Vzal jste si až závěrečné slovo a tam jste vlastně nám řekl, co jste říct chtěl, aniž byste na ty reakce, které tady zazněly, abyste na ně reagoval.
Já proto dávám, pane místopředsedo, procedurální návrh - v souladu s § 66 odst. 3 (jednacího řádu) navrhuji, aby Sněmovna se usnesla na opětovném otevření rozpravy, což vlastně toto ustanovení připouští. Je s jediným důvodem, aby mí ctění kolegové, kteří už teď reagovat nemohou, reagovat mohli. Dávám za ně svoje slovo, že to nebude obstrukční, nebude to dlouhé, bude to naprosto věcné, a prosím, pane místopředsedo, abyste o mém návrhu dal bezprostředně hlasovat. Děkuji.

