File: s134018.htm
Anchor: r5
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Myslím, že to není tak, že bychom si s panem místopředsedou Juchelkou vzájemně zvedali tep, ale že nám prostě jde o stejnou věc, o to, aby se rodinám, lidem s malými dětmi, nesnižovala reálná hodnota rodičovského příspěvku. Když bylo hnutí ANO ve vládě, také zamítlo návrh na valorizaci rodičovského příspěvku, který jsem tehdy předkládala.
Co se týče dnešní situace, máme tady konkrétní návrh, který jsem předložila, k pravidelné valorizaci právě o inflaci. Máme tady dlouhodobé rozhodnutí o tom, aby to zvážila vláda. Pokud někdo z kolegů a kolegyň se nebude chtít připojit přímo k navýšení rodičovského příspěvku, které předkládám za Piráty, ale bude chtít, ať se o tom opravdu vážně diskutuje na úrovni vlády, předkládáme i takzvané doprovodné usnesení, aby tato základní myšlenka zachování stejné hodnoty rodičovského příspěvku byla včleněna do vládou připraveného návrhu prorodinného balíčku. Za mě, kdyby to připravila tato vláda a poté schvalovala ta příští, tak by to dávalo záruku, že to bude dlouhodobě stabilní.
Dám jediné číslo. V minulosti náklady na rodičovský příspěvek tvořily zhruba 2,5 procenta českého státního rozpočtu, dnes už to je 1,4 procenta. Můžete namítnout, že to je kvůli obecnému poklesu porodnosti, snížení populačního ročníku - také, ale je to celkově i proto, že objem peněz je v poměru k celkovým penězům ve státním rozpočtu takto výrazně nižší, z 2,5 procenta na 1,4 procenta za dvacet let je toto snížení. Naopak důchody, jejich objem je stabilně 30 procent celých dvacet pět let.

