File: s134010.htm
Anchor: r2
Date: 34. schůze, 26. března 2025
Speaker: Poslankyně Eva Fialová

Speech:
Poslankyně Eva Fialová:: Moc děkuju za slovo, paní předsedající. Ještě budu reagovat na Patrika Nachera, který tady apeloval na pana ministra ohledně názoru na ty insolvence. Chtěla jsem říci, že pak nás čeká další zákon, který je zákon o podpoře bydlení, kde jste navrhli pozměňovacím návrhem, aby zůstávalo lidem 1,43 životního minima, ale do toho se nedostane moc lidí a jsou ti lidé většinou na částečný úvazek. Chtěla bych apelovat na to - ač z filozofického hlediska mám s tím problém, aby byli podporováni lidé, kteří mají nějaké dluhy, a je to vůči těm, kteří se snaží v životě, nespravedlivé - ale pokud jsou v insolvenci, už opravdu chodí do práce a nějakým způsobem se aktivně snaží svoji situaci řešit, a pokud to nebudeme řešit tímto způsobem, že je budeme motivovat, aby měli na splacení základních nájmů, bydlení, tak nám znovu budou propadat tím sítem, budou nám chodit stále za prací načerno a nic se na té situaci nezmění. Vícečetné exekuce jsou opravdu třeba v oblastech, kde jsou vyloučené lokality naprosto běžné, a ty lidi do normálního bydlení nedostaneme, takže k čemu pak budeme dělat zákon o podpoře bydlení, který má vaši podporu, a na druhou stranu jim budeme zabraňovat, aby mohli ti lidé normálně bydlet, protože nebudou mít na nájem, aby to uplatili, a budou nám opět chodit do šedé zóny a pracovat dál načerno, protože to budou jediné osoby, které vy tím pozměňovacím návrhem budete podporovat k tomu, aby měly nárok na přidělení bytu.
Děkuju a byla bych moc ráda, kdybyste zvážil změnu této podpory, ač já sama filozoficky s tím mám malinko problém, ale je to jediná cesta (Předsedající: Čas!), jak to začít narovnávat.

