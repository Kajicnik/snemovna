File: s134096.htm
Anchor: r3
Date: 34. schůze, 26. března 2025
Speaker: Poslanec David Pražák

Speech:
Poslanec David Pražák:: Pane ministře, odpověď se nedozvíme, z jakého rezortu vám to pan ministr financí přesune nebo z jakých kapitol. Ministři, kteří přiběhli na hlasování, zase odběhli, kterých bych se mohl zeptat, jestli o tom něco vědí, tak já bych se vrátil k jinému nebo šel do jiného soudku. Já vám tady budu citovat teďka jednu nebo dvě věty podle mě z institucí, které jsou podle mě strašně důležité a kterých se to nejvíc týká.
První je Svaz měst a obcí České republiky: "Obce a města nemají aktuálně k dispozici žádnou seriózní analýzu dopadů z hlediska střednědobého výhledu na své rozpočty. Požádali jsme proto ministra financí o poskytnutí tohoto materiálu. Dokud se společně nad touto analýzou nesejdou expertní skupiny svazu a Ministerstva financí České republiky, nelze očekávat změnu rozhodnutí rady svazu, která převod financování nepedagogů na zřizovatele v plném rozsahu odmítá." Říká František Lukl, předseda svazu.
A druhá instituce: "Jsme přesvědčeni, že stabilní a předvídatelné financování je klíčové pro správné fungování škol a kvalitní pracovní podmínky zaměstnanců. Pouhé odložení převodu financování na později neřeší nejistotu obcí, škol a samotných zaměstnanců. Návrh na převod nadále odmítáme." Sdružení místních samospráv.
Děkuji za pozornost.

