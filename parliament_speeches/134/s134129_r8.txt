File: s134129.htm
Anchor: r8
Date: 34. schůze, 26. března 2025
Speaker: Poslankyně Marie Pošarová

Speech:
Poslankyně Marie Pošarová:: Děkuji za slovo. Vážené poslankyně, vážení poslanci, vážený pane ministře. Musím vám přečíst dopis naštvaného starosty z Plzeňského kraje zvlášť, je to moje taková srdeční záležitost: "Jako starosta města Měčín se na vás obracím s naléhavou žádostí, abyste ve třetím čtení neschválili pozměňovací návrh připravované novely školského zákona v její současné podobě, který převádí financování nepedagogických pracovníků a dalších nepedagogických aspektů vzdělávání, podpůrná opatření nepedagogického charakteru, na obce.
Novela přináší zásadní změny ve financování škol, které považuji za zcela nesystémové a potenciálně ohrožující kvalitu a dostupnost vzdělávání v naší obci i v celé České republice. Konkrétně se jedná o převod financování nepedagogických pracovníků pod zřizovatele. Tento krok zásadně zatíží rozpočty obcí bez adekvátní finanční kompenzace od státu. Už teď je vidět, jak to s námi myslíte, když jste zvýšili meziročně příspěvek rozpočtového určení daní na žáka na rok 2024 o pouhých 72 korun. Za rok 2022 bylo navýšeno o 2 356 korun a za rok 2023 o 1 979 korun. I vaší zásluhou máme nyní ceny energií vysoké. K tomu ještě jste schválili navýšení platů jak pro pedagogy, tak i pro nepedagogické pracovníky. Tímto považuji navýšení příspěvku na žáka o 72 korun za výsměch.
Převod financování podpůrných opatření nepedagogického charakteru pod zřizovatele dosud hrazené státem na základě doporučení školských a poradenských zařízení, například na speciální pomůcky, úpravy prostor, softwary by nově přešly na zřizovatele, což může významně ohrozit dostupnost podpory pro žáka se speciálními vzdělávacími potřebami a obcím připravuje komplikace při řešení školské problematiky, navíc přispěje opět k nerovnosti ve vzdělávání.
Zavedení inkluze a zdánlivě krásné dotace na asistentky byly také jen pozlátko k rušení našeho dobře fungujícího systému školství do této doby, a to by měly opět platit obce ze svých rozpočtů?
Převod takzvaných ostatních neinvestičních výdajů na zřizovatele: z těchto prostředků se hradí učebnice, pomůcky, školení pedagogů a další nezbytné výdaje. Jejich převedení na zřizovatele povede k výraznému omezení těchto klíčových oblastí, pokud nebudou opět poskytnuty potřebné finance, o kterých toho příliš nevíme. A to je další velký výdaj pro obce s nově vámi vydanými školními vzdělávacími programy, které se ve školství předělávaly před pár lety. Jsou to další finanční prostředky na něco, s čím ani vnitřně nelze souhlasit. ***
