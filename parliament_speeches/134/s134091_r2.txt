File: s134091.htm
Anchor: r2
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo. Dobrý den, vážené dámy, vážení pánové. Koukám, že vy už jste schopni udělat cokoliv, abyste tuto novelu školského zákona protlačili za každou cenu. Evidentně i ustupujete lobbistickému nátlaku neziskovek, které vytvářejí v mediálním prostředí pocit, že okamžitým neschválením novely utrpí miliony dětí v našich školách, utrpí školy samotné. Zdůrazňujete pouze význam několika málo pozměňovacích návrhů, které mají skutečně pozitivní význam, a to není ani desetina všech změn, které novela školského zákona přináší, a naprosto pomíjíte všechny ostatní negativní změny - negativní, které novela s sebou přináší. Já se tady pokusím všechny shrnout. Času máme dost, takže to vezmu zeširoka a pojďme si připomenout nebo shrnout, co nám novela školského zákona přináší.
Chtěla bych připomenout, že původní návrh novely se týkal pouze regulace PHmax školy, tedy regulace počtu odučených hodin ve školách. Dále se týkal institucionalizace speciálních pedagogů a školních psychologů a zavedení možnosti indexace škol, tedy zohlednění náročnosti poskytovaného vzdělávání v rámci financování.
Během druhého čtení bylo načteno 27 pozměňovacích návrhů, z toho 4 opoziční a 23 koaličních, včetně kritizovaného přílepku rozpočtového určení daní ohledně převodu financování nepedagogických pracovníků na obce a kraje. A opět se stal z návrhu novely školského zákona nepřehledný guláš pozměňovacích návrhů, které se týkají celého širokého spektra školství, od ukotvení pozic sociálního pedagoga a dalšího pedagoga - metodika prevence přes změnu maturitní zkoušky, přijímací zkoušky, programů vyšších odborných škol, duální vzdělávání, kombinovanou výuku, změny u konkurzu na ředitele, změny u školských rad, slučování škol, zvýhodňování soukromých škol až po přesun financování nepedagogických pracovníků na zřizovatele. (Hluk v sále, paní poslankyně vyčkává.)

