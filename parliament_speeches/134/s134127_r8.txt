File: s134127.htm
Anchor: r8
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážená paní předsedající, vážené paní poslankyně, vážení páni poslanci, já jsem přesvědčený o tom, že vedeme od podzimu velmi otevřenou diskusi se všemi klíčovými aktéry, která také přinesla řadu posunů v tom návrhu. Takový posun je nepochybně v účinnosti od 1. ledna místo od 1. září, kde jsme vyšli vstříc hlasům zřizovatelů, ale je třeba také v tom, že díky téhle obsáhlé diskusi jsme navrhli pro vládní nařízení i některé úpravy, které zohledňují třeba to, že obce provozují střediska volného času a měly by v novém nastavení v rozpočtovém určení na to příjmy. To není pravda, že by to byla jenom navzájem výměna pevných stanovisek. Ta debata posouvá ten model a je podle mě užitečnou součástí procesu.
A jen mi dovolte ještě jednu obecnější poznámku. Já myslím, že tady se prostě střetá základní politický názor. Prostě někteří z vás si myslí, že má všechno řídit stát, někteří si myslíme, že je lepší, když větší zodpovědnost převezmou obce a kraje, a v tom je nějaký základní rozpor, který se nám patrně nepodaří v debatě překlenout. Je legitimním politickým sporem, ale přiznejme si to, tak to je. V tomhle případě prostě ani další výměna názorů asi nepovede ke sblížení stanoviska.
Já si principiálně skutečně myslím, že je dobře, když nesou za regionální školství větší zodpovědnost obce a kraje. Mají na to mít adekvátní prostředky v rozpočtovém určení daní, ale není to tak, že máme vést mikroúčetnickou debatu o tom, že přesně ty částky budou v každé obci stejné. Prostě obce vynakládají různé prostředky na dopravu, na různé služby (Předsedající: Čas.), které vykonávají, a to je podle mě zcela logické, že se (Předsedající: Čas.) budou lišit i výdaje jednotlivých obcí na školství.

