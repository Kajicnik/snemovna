File: s134074.htm
Anchor: r4
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji za slovo. Já právě v návaznosti na to, že se blížíme konci rozpravy, vážené kolegyně, vážení kolegové, vážený pane ministře, chci stáhnout své dva pozměňovací návrhy, a sice D4 a D3. Já to pak ještě znovu řeknu paní zpravodajce.
Stáhnout je chci proto, že to bylo navržené v situaci, kdy jsem doufala, že bude nějaké jednání o tom, co všechno způsobí při vykostění zákona to omezení na životní minimum na 1,43. Ukázalo se, že prostě diskuse o tomhle se stejně věcně nevede, a já nechci být případně obviněná z toho, že s tímto omezujícím návrhem souhlasím, takže poprosím, aby se hlasovalo o stažení potom toho pozměňovacího návrhu D4 a D3. Jde o zvednutí životního minima na 1,6, ale to je pořád málo, pořád to nepomůže těm lidem, kterým by ten zákon v té původní verzi pomáhat mohl.
Přece jenom nechám ke zvážení Sněmovny druhé dva pozměňováky D2 a D1. Tam je to životní minimum nastavené na koeficient 1,8. Pořád to je nedostatečné, ale už by to fungovalo alespoň pro významnější část lidí, kterým má ten zákon pomoct. Původně to je 1,6 milionu lidí v případě, že se dostanou do nouze, v případě, že se stane něco, co je do té nouze pošle, takže ty druhé dva pozměňovací návrhy nechám, byť si také myslím, že to omezení potřeba není.
A jenom závěrem: hlavně doufám, že se dneska dostaneme k hlasování, protože opravdu už to probíráme opakovaně v třetím čtení, už si myslím, že je načase, abychom hlasovali. Děkuju.

