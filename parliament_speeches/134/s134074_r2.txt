File: s134074.htm
Anchor: r2
Date: 34. schůze, 26. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji, pane místopředsedo, dámy a pánové. Já jsem chtěl využít toho, že už je tam poslední přihlášený Ladislav Okleštěk, a já celou dobu marně čekám na vystoupení pana ministra, tak jestli by pan ministr mohl vystoupit a na otázky mých kolegů odpovědět, protože skutečně tady ve vzduchu je ten základní dotaz: ten zákon se jmenuje o podpoře bydlení, tak co tam teda, co se změní? Co je ta přidaná hodnota za tu miliardu a půl? Mně ten pojem státní realitka přijde celkem přiléhavý, tak jaká je tam ta přidaná hodnota? Daňové poplatníky to bude stát miliardu a půl - postaví se za to 500 bytů? Nebo co je ta přidaná hodnota, kterou my a daňoví poplatníci poznají?
Já jsem byl překvapen, že pan ministr vlastně ten zákon, který zdědil, takže ho i přesto tady takhle tlačí, tak jestli by pan ministr - a proto jsem vystoupil teď po své kolegyni Berenice Peštové, protože ona říkala a vyzvala pana ministra, a já bych to chtěl podtrhnout, aby on vystoupil ještě před ukončením rozpravy, aby se na něj případně dalo reagovat, protože vystoupení poté už jenom s přednostním právem mně přijde teda hrubě nefér. Tohleto je skutečně obsahová věc, tady ty výtky všechny byly věcné, tady nic nebylo, neklouzalo se po povrchu, tak já bych poprosil pana ministra, vyzval bych ho - on je čerstvý ministr, měl by mít spoustu sil a energie, tak aby tady šel na mikrofon, vystoupil a sdělil nám k tomu něco, abychom na to mohli fakt nějak reagovat. Pak se ukončí rozprava, vy vystoupíte a už je to v pytli, abych tak řekl. Takže za mě ten základní dotaz, jaká je přidaná hodnota za tu miliardu a půl.

