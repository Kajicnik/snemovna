File: s134011.htm
Anchor: r2
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji. Ještě navážu na to, co říkal Patrik Nacher k tomu nízkému užitku z práce domácností v oddlužení. To je ta insolvence. Tam jde o to, a všichni jsme o tom mluvili, že tak, jak je to navržené, ti lidé, kteří jsou v insolvenci, jsou prostě jenom demotivovaní, tím návrhem vytlačovaní přivydělávat si načerno. A já tedy dám konkrétní čísla, jenom fakt velice stručně. Když si člověk vydělá o 10 000 čistého navíc, jeho celkový příjem může poklesnout o 1 200 korun. To jsou prostě přesně věci, které nedávají smysl, a samozřejmě nikdo si potom legálně takto příjem zvyšovat nebude.
Když se podíváte - opravdu to ještě jednou připomenu, protože to je velmi názorné - na graf, který udělal PAQ Research, o tom, jaký je pokles příjmů okolo zhruba 16 500 korun čistého, tak to je ta hranice, a myslím, že se shodneme, že 16 500 čistého opravdu není žádný horentní příjem, ani když je člověk v insolvenci. To je přesně ten bod, kde ten vládní návrh znamená snížení celkových příjmů při zvýšení mzdy, jo? Ten návrh, který dává vláda, znamená, že těm lidem se jejich situace o několik tisíc korun zhorší.
A co se týče návrhů kompromisních, je tam jeden nižší za mě a Kláru Kocmanovou, jeden řekla bych vyšší, pokud vím, za Patrika Nachera a Lucii Šafránkovou. Prosím, opravdu zvažte si to, zda chcete, aby lidé zůstávali v práci načerno, nebo aby měli motivaci legálně pracovat a víc splatit svým věřitelům. Za nás to druhé dává smysl i pro stát.

