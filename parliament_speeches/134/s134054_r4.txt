File: s134054.htm
Anchor: r4
Date: 34. schůze, 26. března 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji. Vážený pane místopředsedo, kolegyně, kolegové, já si dovolím zareagovat na kolegu Havránka, vaším prostřednictvím.
Jsem ráda, že jste se pokusili aspoň v pozměňovacím návrhu trošku lépe vyřešit možnost toho vystěhování, protože v původním návrhu to bylo sice napsáno krásně, v důvodové zprávě bylo napsáno, jak to všechno ulehčí to vystěhování, ale fakticky to bylo napsáno tak, že by se nic vlastně dalšího nestalo, protože ten příkaz k vystěhování byl napsán takovým způsobem, že by byl ve své podstatě neúčinný. Za to děkuji.
Nicméně stále trvám na tom, jak jsem říkala již v prvním čtení, že by bylo lepší napřed změnit občanský zákoník, umožnit tak lidem dát na trh své byty a nemuseli bychom dávat možná j1,5 miliardy na zřízení dalších pracovních míst.
A teď ještě k něčemu, k tomu průběhu rozpravy. Já jsem ji průběžně celou dobu poslouchala, je tu jedna věc. Slyšela jsem hodně kolegů, vyjadřovali se k věci, ale jediný, koho jsem fakt neslyšela, byl pan ministr. Tady byl dokonce před nějakou dobou vyzván kolegyní Peštovou, vaším prostřednictvím, zda by odpověděl, ale já mám dojem, že to pana ministra ani nezajímá a že nechce vůbec nijak reagovat, a myslím si, že to je špatně. Já ho vyzývám, aby reagoval na dotazy kolegů, které tu zazněly, protože mlčením opravdu nic nevyřeší, nebo řekněme si - nebo zase budeme v režimu tajné? No, dneska to tak vypadá, ale tajné je to jenom pro pana ministra, aby náhodou nemluvil. Děkuji.

