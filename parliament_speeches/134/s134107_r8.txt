File: s134107.htm
Anchor: r8
Date: 34. schůze, 26. března 2025
Speaker: Poslanec Lubomír Brož

Speech:
Poslanec Lubomír Brož:: Děkuji za slovo, paní předsedající. Vážené kolegyně, vážení kolegové, české školství dneska stojí na křižovatce, a jak to tak bývá, tak místo toho, aby se vydalo směrem k reformě, k nějaké lepší kvalitě a rovné příležitosti pro všechny, hrozí, že zamíříme přímo do slepé ulice. Novela školského zákona, kterou dnes projednáváme ve třetím čtení, přináší řadu opatření, která jsou vydávána za racionální a efektivní, a ve skutečnosti však mohou znamenat zásadní narušení fungování našich škol, prohloubení nerovnosti, a co je hodně důležité, je odliv kvalitních lidí ze školství.
Dovolte mi ještě taky krátkou poznámku k tomu, co se v posledních dnech nebo týdnech objevuje v médiích, například na Novinkách nebo ústy některých vládních poslanců, totiž že za zpoždění novely školského zákona může opozice. Taková slova jsou nejen nepravdivá, ale i urážlivá vůči těm, kdo se snaží chránit kvalitu českého školství. Není to opozice, kdo tuhletu novelu zdržel. Byl to právě ministr Bek a jeho tým, kdo do návrhu vsunul kritizovaný, ten nejvíce kritizovaný přílepek o financování nepedagogických pracovníků, přílepek, který vyvolal zásadní nesouhlas krajů, obcí, škol, ale i odborné veřejnosti, a byl to právě tento přílepek, který projednávání zablokoval.
Opozice naopak plnila a plní svoji roli - hájí zájmy škol a brání schválení škodlivých opatření. Kdybychom mlčeli, prošla by novela ve znění, které by vedlo ke kolapsu provozního zajištění škol už od letošního září. Takže prosím, neobviňujte opozici z obstrukcí, když skutečný problém způsobil chaotický postup vlády a nekomunikace s klíčovými partnery, a tohleto zpoždění je prostě výsledkem špatné přípravy, nikoliv opozice, která pouze upozornila a upozorňuje neustále na vážné systémové nedostatky tohoto návrhu.
Nyní se tady vrátím k samotnému návrhu a začnu tím, co vážně ohrožuje samotnou infrastrukturu škol, a to je přesun financování nepedagogických pracovníků na obce a kraje. Dnes tuto odpovědnost nese stát. Novela navrhuje, aby mzdy školníků, kuchařek, administrativních pracovníků a dalších klíčových osob přenesl na bedra místních samospráv - bez zajištění financí, bez garance účelnosti, bez přesné specifikace, kam peníze mají směrovat. To je to, co se tady opakuje dnes a dokola a na co jsme ještě neslyšeli přesnou a jasnou odpověď, pouze nějaké sliby, které můžou za týden vypadat úplně jinak.
A já se ptám v souvislosti s tím, v jaké realitě žijí autoři tohoto návrhu? Máme stovky obcí, které už nyní bojují s každou korunou. Teď budou mít hradit další položky z vlastních rozpočtů. Důsledky jsou zřejmé a jasné - propouštění, omezování provozu jídelen, zhoršování hygienických a technických podmínek a ve svých důsledcích i horší podmínky pro výuku. To je to podstatné a velmi důležité.
Podle Asociace krajů České republiky už dnes některé kraje varují, že bez zvýšení příspěvků budou nuceny omezovat rozsah služeb v oblasti školství - a to je alarmující informace. Zároveň se tyto peníze stávají takzvaně neúčelovými, obce je tedy nemusejí vynaložit na školní personál, ale třeba na opravu chodníků nebo splácení svých dluhů. Školy tak nebudou mít žádnou jistotu, zda a v jaké výši jim zřizovatel peníze přidělí. To je samozřejmě recept na chaos a ne reformu školství. Zamysleme se také nad tím, kdo tím bude nejvíc trpět - děti, učitelé, rodiče, všichni, kdo očekávají stabilní, bezpečné a motivující prostředí. Tohleto prostředí oni měli, ale dá se říct, že teď už strašně dlouhou dobu jsou znejistěni a necítí stabilitu. ***
