File: s134033.htm
Anchor: r8
Date: 34. schůze, 26. března 2025
Speaker: Poslanec Ivan Bartoš

Speech:
Poslanec Ivan Bartoš:: Děkuji za slovo. Dobrý den, dámy a pánové, paní předsedající. Nebudu mluvit dlouho, protože si nechci vyobstruovat zákon, který jsem ve spolupráci s odborníky měl možnost připravovat, pod který se i Marian Jurečka, pod jeho teze, podepsal na začátku volebního období v Senátu a který se podařilo schválit vládou - a to tady zaznělo od paní poslankyně Fialové - byť k tomu zákonu má výhrady, ale jako funkční celek, který skrze své tři pilíře, navazující metodiky a příklady dobré praxe má ambice řešit problémy s bydlením v České republice.
Nicméně než se dotknu samotného zákona, protože se to ve veřejném prostoru, ale i zde neustále motá dohromady. Ano, výstavba, ať už komerční, či obecní, je důležitá. Odmítám tezi bývalé ministryně Dostálové, že jsou byty jako rohlíky, že když je něčeho hodně, tak je to a priori levné. Nikdo nepostaví ani o byteček víc, než může s maximálním ziskem prodat. Když se na to podíváme i v kontextu České republiky, čísla to potvrzují.
Takže pro výstavbu jako takovou, a zejména obecní výstavbu jsme připravili notifikovaný program. U Evropské komise jsme jako čtvrtá země, která umožňuje využívat a míchat veřejné prostředky a soukromý kapitál ve výstavbě bydlení, které mohou obce poskytovat zhruba 2 milionům občanů v České republice. Proč? Protože skupiny, pro které ty byty jsou určeny, byty s levnějším nájmem, jsou definovány tak, že pokrývají v populaci zhruba 2 miliony lidí. Jsou to mladí lidé do určitého věku, příjmové skupiny s určitým poměrem příjmů vůči průměru, jsou to senioři, jsou to oběti domácího násilí, jsou to mladé rodiny. Ale jsou to třeba i potřebná povolání, což nemusí být jenom hasiči nebo zdravotní sestry a bratři nebo lidé, kteří mají řekněme méně placenou práci, ale může to být třeba i zubař, kterého ta obec tam potřebuje, tak mu může nabídnout byt, který je výhodnější pro ten nájem.
Projekty se připravily. Stát skrze evropské zdroje uvolnil 600 milionů podpory městům a obcím v České republice, které ve svých rozpočtech na to neměly nebo neměly know-how, aby připravily projekty výstavby. Ty projekty výstavby jsou v tom zásobníku. V první fázi výstavby levného nájemního bydlení to byly projekty zhruba za 10 miliard. 85 procent z nich má stavební povolení a je tam nyní už projektů za zhruba 20 miliard.
Já bych se držel hesla "kolik třešní, tolik višní". Pokud se nám podaří do tohoto systému v tuto chvíli... Na začátku tohohle volebního období žádný takový nástroj nebyl. Uměli jsme stavět sociální byty. Obce je příliš nechtěly, protože když nemají sociální případy, tak co pak s byty, které nemůžou pronajmout? To je mají nechat ležet ladem? Nebyly výhodné. Teď máme nástroj, takže budu rád, že kdokoliv, ať už jsou to třeba nějaké speciální fondy jako SFPI, peníze z Evropské investiční banky, peníze z rozvojové banky, peníze z NRB, jakékoliv peníze teď vezmeme, dokážeme je dodat obcím, které můžou stavět levné nájemní bydlení, tedy levnější bydlení, než je s cenou obvyklou.
My jsme na MMR podpořili asi 5 000 bytů za ty tři roky navíc a v těchto programech je dalších 5 000 bytů. To, že ministr Stanjura uvolnil pouze 900 milionů, protože si řeší číslo schodku rozpočtu, je jiná věc. Věřím, že jak tam ty další byty budou, tak prostě ministerstvo sáhne asi do svých rezerv - viz poslední událost obnovitelné zdroje energie, najednou se ty peníze našly - a ty peníze tam dá. To jsou ty investice.
V České republice se staví ročně zhruba 30 až 35 tisíc bytů ročně. Významnou roli hrají v tuto chvíli i kapacity stavebního průmyslu. Takže byť bychom se mohli podívat ze zalíbením na ten polský scénář, tak když se podíváte na vyjádření nebo jdete na konferenci, která se pořádá poměrně pravidelně o stavebnictví v České republice, kapacity stavebních firem v lidských zdrojích jsou zhruba na 90 až 95 procentech, takže v tuto chvíli to, co se stavět má, pokrývá kapacity českého stavebního průmyslu. Samozřejmě by tady mohly stavět i nějaké zahraniční společnosti.
Takže i 5 000 bytů navíc nebo 3 000 bytů z toho již existujícího fondu, což přináší právě tento zákon, dělá 10 procent nových bytů, které se dostávají na trh v České republice. Takže právě mix investičních programů, které ale už jedou a nesouvisejí tady s tím zákonem, má nakopnout výstavbu, o které zde řada z vás hovoří, a i tyto byty, které vzniknou touto výstavbou, mohou být použity jako byty pro těch zhruba 160 000 lidí, na které míří potom už ta speciální pomoc, tohleto garantované bydlení. ***
