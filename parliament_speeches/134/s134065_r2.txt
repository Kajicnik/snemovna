File: s134065.htm
Anchor: r2
Date: 34. schůze, 26. března 2025
Speaker: Poslanec Marek Novák

Speech:
Poslanec Marek Novák:: Děkuji za slovo, vážený pane místopředsedo. Vážené kolegyně, vážení kolegové, já si dovolím také krátce rozebrat a zhodnotit předložený návrh zákona o podpoře bydlení, protože jen na úvod musím říct, že ten zákon má s podporou bydlení společný snad pouze ten název. Tento zákon by měl dle vlády a vlastně i dle důvodové zprávy přinést řešení jedné z nejpalčivějších sociálních otázek naší doby, a to nedostupnosti kvalitního bydlení. Bohužel, místo aby tento zákon přinášel konkrétní a efektivní řešení, spíš hrozí, že se stane dalším příkladem neefektivní legislativy, která jediným cílem bude mít navýšení administrativní zátěže, aniž by přinesla skutečné výsledky.
Prvním a nejzávažnějším nedostatkem tohoto zákona je jednoznačně skutečnost, že v něm zcela chybí konkrétní podpora výstavby nových bytů - o této problematice nula. V situaci, kdy Česká republika čelí dlouhodobé bytové krizi, kdy mladé rodiny či dnes už také senioři marně hledají dostupné a důstojné bydlení, přišla vláda s opatřením, které neobsahuje jedinou iniciativu, jež by přímo vedla ke zvýšení počtu nových dostupných bytů. Místo výstavby nových bytů se zavádějí kontaktní místa pro bydlení, jejichž reálný dopad na řešení bytové nouze je v nejlepším případě diskutabilní. Namísto adresné a efektivní pomoci lidem vláda plánuje utratit více než 1,5 miliardy korun ročně, a to zejména za administrativní činnost. Tyto prostředky mohly být přitom účelně využity například na podporu developerských projektů, na výstavbu obecních bytů nebo na daňové pobídky pro soukromé investory, kteří by se do bytové výstavby velmi rádi zapojili.
Další alarmující skutečností je právě zvýšená administrativní zátěž, která dopadne na obce a města, které budou povinny zřídit nová kontaktní místa bez ohledu na to, zda a jak kvalitně se dnes již této problematice věnují. Budou muset zajistit nová místa tak, aby to personálně obsadili. Budou nést zvýšené náklady nad tímto provozem. Města a obce již nyní často zápasí s nedostatečnými rozpočty a nedostatkem pracovníků a v takovéto situaci budou muset nově čelit dalším novým povinnostem, které je mohou zatížit natolik, že jejich schopnost řešit místní bytovou politiku celá tato věc spíše oslabí, než posílí, a vyvolá jen a pouze zmatek.
Zásadní problém vidím také v omezení okruhu příjemců podpory. Když už chcete podpořit, tak podpořte všechny, kteří podporu potřebují, nezavádějte koeficienty. Zavedená kritéria, podle nichž mohou podporu získat pouze domácnosti s příjmem nepřesahujícím 1,43násobek životního minima, což jste tam doplnili, znamenají, že mnoho lidí v nouzi na vaši takzvanou pomoc vlastně ani nedosáhne. Pro vaši představu se jedná o příjem ve výši 6 950 korun pro jednotlivce, to je ta hranice. Kdo má větší příjem než 6 950 korun, tomu už nepomůžete, či 20 077 korun pro rodinu se dvěma dětmi. Pokud bude mít rodina se dvěma dětmi příjem dohromady 20 077 korun, těm nikdo v ničem podle tohoto návrhu nepomůže. Přijde vám to normální v této době? Mně rozhodně tedy ne! Zkuste z toho vyžít. A taková rodina jako vážně podle vás, kteří jste tam tento koeficient doplnili, na takovou podporu nedosáhne. To je ostuda! Zákon paradoxně - a hrozí to - může přispět k vytvoření nových sociálních propastí místo toho, aby se ty propasti překonávaly. ***
