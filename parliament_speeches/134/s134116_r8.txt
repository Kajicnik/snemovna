File: s134116.htm
Anchor: r8
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážená paní předsedající, vážené paní poslankyně, páni poslanci, otázka zapojení nezletilých mladších lidí do fungování institucí je podle mě důležité politické téma, které si zaslouží širší debatu, než je debata nad školským zákonem. Já jsem ještě v roli ministra pro evropské záležitosti měl možnost moderovat v Radě diskusi o případném rozšíření volebního práva do Evropského parlamentu pro starší 16 let a ta diskuse byla velmi zajímavá. Zajímavé na tom bylo zejména to, že se Rada nerozdělila mezi levici nebo pravici nebo podle tradičních politických dělítek, ale rozdělila se mezi ty, kteří s tím mají zkušenost a kteří nemají, a těmi zastánci byli Rakušané z Volkspartei, tedy z lidové strany, zatímco odpůrci byli nezřídka třeba z levicové části spektra. Já to říkám proto, abychom o tom vedli klidnou diskusi.
Je samozřejmě důležité mít na paměti to, že mají-li vyrůstat z našich mladých lidí sebevědomí občané, je důležité, aby jejich podíl na správě instituce, kde se vzdělávají, byl významný, a máme dobrou zkušenost se školními parlamenty. Já jsem opakovaně jednal s různými zástupci studentů a myslím si, že tenhle krok je vlastně správný. Mám samozřejmě zkušenost osobní spíš z vysokoškolského prostředí, kde ale také platí, že to byli často zástupci studentů, kteří přinášeli impulzy pro nějakou proměnu těch institucí pozitivním směrem. Tak musím říct, že jsem velkým advokátem toho, abychom v případě středoškoláků snížili tu věkovou hranici, protože pokud byli v těch radách pouze osmnáctiletí, tak to znamenalo, že to byli vlastně maturanti, kteří už zpravidla měli spoustu starostí s přípravou na maturitu, ale do samotného chodu školské rady se vlastně mohli zapojit úplně minimálně. Prosím o jistou vstřícnost a důvěru v mladé lidi.

