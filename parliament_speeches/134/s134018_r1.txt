File: s134018.htm
Anchor: r1
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji. Ono totiž, pane ministře, vy byste nám přece nemohl odpovědět na modelové příklady, kdybyste neměl ten výpočet na ministerstvu, takže je naprosto jasné, že je samozřejmě máte. Klidně to může být nějaký vzorec v Excelu, to je v pohodě, my bychom si s tím poradili. Ale není přece možné se na jednu stranu tvářit, že máte odpovědi na konkrétní dotazy, a na druhou stranu se tvářit, že nemůžete zveřejnit podklad, z něhož to vypočítáváte. My jsme poslanci a poslankyně, kteří budeme za chvíli hlasovat o tom návrhu, a nevíme, zda opravdu ty propady u rodin, lidí s nízkými příjmy, u těch lidí, co pracují za minimální mzdu, budou oproti současnému stavu 3 500, 2 500 nebo 4 000 korun, jak nám to vychází, když to počítáme spolu s analytiky, spolu s různými organizacemi typu PAQ Research. Opravdu takovéto zásadní změny, kdy rodina, která je dnes chudá, potřebuje podporu, ale zvládá to i díky státu, najednou bude mít skokově o 3 000, o 4 000 korun méně - to je věc, kterou prostě potřebujeme vědět. Vy jste nám neumožnili to mít ověřené na základě vstupu od MPSV, bagatelizujete tyhle zásadní dopady. Na mě to opravdu působí, že to prostě tajíte, že to samozřejmě mít musíte, jinak byste svoje modelové příklady také nemohli vůbec uvádět. Na základě čeho byste je jinak měli vypočítané? Samozřejmě že nějaké vzorce máte. Všichni bychom akceptovali, že by to bylo předběžné, že by to bylo do schválení konkrétních pozměňovacích návrhů, to je jasné, ale není za mě v pořádku, že tento podklad jsme neměli, nemohli jsme si to ověřit, jsme odkázáni na kalkulačku, například na Kurzy.cz. Tam už to k dispozici také je. Divím se, že by MPSV něco takového nezvládlo. Opravdu si myslím, že to spíše tajíte.

