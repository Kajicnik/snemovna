File: s134075.htm
Anchor: r6
Date: 34. schůze, 26. března 2025
Speaker: Poslankyně Eva Fialová

Speech:
Poslankyně Eva Fialová:: Moc děkuju za slovo. Já už jsem říkala, že vystupovat nebudu, ale hrozně mě potěšilo, jak se naplnil sál, abyste si splnili další program do svého volebního rejstříku, že jste něco splnili, ale nikdo jste nás tu neposlouchal, tak mám takové nutkání, že bych vám znovu představila, jak to funguje ve vyloučených lokalitách a jakým způsobem se znovu stane z běžného sídliště vyloučená lokalita. Nikdo z nás jste tady naše nářky neposlouchal, ale dělat to nebudu, nebojte, můžete si to všichni pustit ze záznamu. Jenom vaše svědomí bude mluvit o tom, jak budete hlasovat, a myslím si, že nějakým způsobem čas nás rozsoudí, kdo z nás měl pravdu, jak to bude vypadat. Já budu mile překvapena, když to bude fungovat, tak se přijdu i panu ministrovi veřejně omluvit, ale obávám se, že to tak nebude a že nás čeká další nemilý osud Ústeckého, Karlovarského a Moravskoslezského kraje. A znovu apeluji na pravicové voliče nebo pravicové poslance, kteří ještě mají nějaké hodnoty a jsou třeba z těchto krajů, aby si sáhli do svědomí a věděli, jak budou hlasovat pro tento zákon, který nám opravdu nepřinese žádný nový byt na trh. Vy se poplácáte po ramenou, jak papírově řešíte problematiku bydlení, ale ve skutečnosti danou problematiku nevyřešíte a lidé nám dál budou plakat na ubytovnách, tak si můžete pak pogratulovat. Děkuju za pozornost. (Potlesk poslanců ANO 2011.)

