File: s134016.htm
Anchor: r5
Date: 34. schůze, 26. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji pěkně, paní předsedkyně. Já zase za pirátský klub přednesu celkové stanovisko, i když řadu těch věcí odpracovala moje kolegyně Klára Kocmanová, která je členkou sociálního výboru. Současně zdůrazním - jde o tisk, který samozřejmě úzce souvisí s tím předchozím, ale je to nová materie. V tomto zákoně je prostě zásadní věc úprava životního minima, to, jakým způsobem se bude pojímat.
Možná to nezní úplně srozumitelně - proč je to tak důležité, nějaké životní minimum? To je asi nějaký základní spotřební koš, z čeho člověk zkrátka nakoupí základní potraviny, drogerii a podobně. Tato novela zavádí úplně principiální změnu, a sice že tak, jako životní minimum dnes zohledňuje pouze právě to základní živobytí, základní jídlo, ošacení a drogerii, tak dnes vůbec nezapočítává náklady na bydlení. Takto je konstruované dnešní životní minimum. Ale to, co se týká té změny, nově se životním minimem mají řídit i ty složky podpory, které budou používané právě na úhradu nákladů s bydlením, čili pokud se to, jak je vypočítávané vstupní životní minimum, ta vstupní částka, nezmění, tak to prostě nebude fungovat.
Celá struktura, na které je postaven ten návrh, ta revize dávek, bude kolísat na základním pilíři, bude to padat kvůli tomu, že je špatně nastavené, že když bydlíte, tak máte nějaké fixní náklady, ty fixní náklady máte jako jednotlivec nebo jako domácnost sólo rodičů samoživitelů, samoživitelek. A tohle je ta hlavní kritika, kterou my máme vůči tomu návrhu, že nechce přiznat, že některé ty fixní náklady s bydlením - něco, co musíte platit, a je celkem jedno, zda jste v té domácnosti jeden, nebo čtyři - není dostatečně zohledněné.
Dám konkrétní příklad, proč to vadí a proč to je opravdu škodlivé pro celý náš sociální systém, ale i pro daňové příjmy státu, protože - a to už jsem u těch konkrétních skupin osob - jsme v situaci, kdy víme, že spousta lidí je ve velmi obtížných životních situacích právě po rozpadu vztahu, kdy se stávají samoživitelkami, samoživiteli, nebo třeba mladí lidé po odchodu z instituce, z dětského domova a podobně, že v těchhle složitých životních situacích u nás lidé škobrtají, a dávkový systém jim nedokáže na krátkou dobu dát takovou podporu, aby se dokázali rychle vyšvihnout a poté si pomoci sami, a bohužel ten návrh tak, jak je předložený, tohle nezlepšuje. ***
