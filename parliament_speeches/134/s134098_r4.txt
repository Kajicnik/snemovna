File: s134098.htm
Anchor: r4
Date: 34. schůze, 26. března 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji. Já bych s dovolením reagoval na jednoho ze svých předřečníků, který říkal, že se těžko predikuje, co se týká těch financí. Ano, to máte pravdu, a já nerozumím tomu, proč takto zásadní novela, která ovlivní budoucí generace, protože školství je o budoucích generacích, proč se to dělá na konci volebního období a v okamžiku, kdy je jednoznačné, že velká část Poslanecké sněmovny je prostě proti. My jsme tady měli minimálně dvě novely školského zákona, které byly prodiskutovány napříč politickým spektrem, a prošlo to hladce, protože jsme se shodli, že to je dobré pro budoucnost školství. Tady se jednoznačně ukazuje, že je to na poslední chvíli. Proč se to nepřenechá příštímu složení Poslanecké sněmovny, proč se ta novela neotevře hned na začátku volebního období, aby byl dostatek času to doladit tak, abychom se shodli?
A ohledně toho, že se to těžko predikuje. Teprve se blíží konec současného školního roku. Máme dva měsíce prázdnin a potom se bude posílat ta tabulka R44, takže máme spoustu času udělat to, že se dá pokyn, jaké informace školy o nepedagogických pracovnících do svých elektronických systémů mají zadat, aby firmy, které to dodávaly, měly dostatek času upravit software tak, aby data byla relevantní, a v září, vlastně v období voleb, ministerstvo bude mít tvrdá data a přehled. To jsou další data, s kterými by ta nová Poslanecká sněmovna mohla pracovat a byl by dostatek času na setkání a na profesionální setkání na pracovní skupiny, abychom ten systém mohli doladit. Je možné, že najdeme konsenzus, že to skutečně převedeme na ty obce, ale musí to být systémově, musí to být ve shodě tak, aby se do toho zákona potom nesahalo s každými dalšími volbami.

