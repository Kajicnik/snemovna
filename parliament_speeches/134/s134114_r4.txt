File: s134114.htm
Anchor: r4
Date: 34. schůze, 26. března 2025
Speaker: Poslanec Josef Cogan

Speech:
Poslanec Josef Cogan:: Vážená paní předsedající, vážené kolegyně, vážení kolegové, já bych si dovolil tímto reagovat na průběh nejen dnešní rozpravy, ale i předchozích rozprav, které už tady proběhly. Sněmovní tisk projednáváme ve třetím čtení již potřetí. Strávili jsme na něm už hodiny, celkově teď je to asi šest a půl hodiny. Byl i pauzován tento tisk, přičemž ve třetím čtení se koná rozprava, ve které lze navrhnout pouze opravu účinnosti, legislativně technických chyb či chyb gramatických, písemných nebo tisku.
Z průběhu jednání už je postupně zjevné, že rozprava má takový spíš obstrukční charakter, kdy se vesměs ty argumenty opakují a cyklí a znovu se opakují ty argumenty, které už tady několikrát proběhly, přičemž asi jediný významný spor, který tady je, je otázka financování nepedagogických pracovníků. My věříme subsidiaritě to, že zřizovatelé budou postupovat řádně, a máme za to, že tento spor bychom měli rozhodnout hlasováním a neměli bychom dál prodlužovat tady záměrně tu nejistotu.
Co se týče účelu, účelem rozpravy je nepochybně už jen znemožnit hlasování v rámci třetího čtení a tím je určitě narušen ústavní princip rozhodování vycházející z vůle většiny vyjádřené svobodným hlasováním. Proto si dovoluju tímto dle usnesení Poslanecké sněmovny číslo 248 z 26. února 1997 navrhnout, aby se o všech návrzích podaných v tomto bodě hlasovalo 28. 5. ve 12.00.

