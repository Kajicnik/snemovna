File: s134134.htm
Anchor: r8
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo. Tak až doteď celé dopoledne ta debata tady probíhala velmi kultivovaně a korektně, do chvíle, než přišla paní kolegyně Zajíčková. Dala tomu opět korunu.
Paní kolegyně Zajíčková, prostřednictvím paní předsedající, jenom tím, že tady na nás budete křičet, nedodáte váhu svým slovům, nepřesvědčíte nás tady, že ta rozhodnutí a ty změny, s kterými přicházíte, jsou správné. Toho křičením skutečně nedosáhnete.
Přijde mně úsměvné, že když vám dochází argumenty, začnete střílet do předchozí vlády, co my jsme všechno neudělali. Tak já jenom připomenu, že za předchozí vlády jednak vznikla celá Strategie 2030+, na kterou se i vy tak rádi stále odvoláváte, přidalo se učitelům a výdaje na vzdělávání nevídaně během historie předchozí, jako nikdy předtím, a vznikla reforma financování škol, kdy se upustilo od financování na žáka a přešlo se tedy k těm PHmaxům, tedy maximálnímu počtu odučených hodin, což si ti ředitelé velmi chválili, protože jim to dává možnosti individualizovat výuku, dělit hodiny a tak dále. Co jste udělali? Vy jste nastoupili a destruktivně jste toto, co fungovalo čtyři, pět let - neproběhla žádná analýza - tak jste zase sestřihli, takže jste školám snížili PHmaxy a hledáte, kde byste ještě uspořili dál, a tomu říkáte efektivní reformy. (Potlesk z lavic ANO.)

