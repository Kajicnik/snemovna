File: s134018.htm
Anchor: r7
Date: 34. schůze, 26. března 2025
Speaker: Poslanec Šimon Heller

Speech:
Poslanec Šimon Heller:: Dámy a pánové, doufám, že moje krátká řeč vám tep nezvedne. Mně bude bohatě stačit, když zvednete ruku pro hlídačkovné, což je pozměňovací návrh F1, F2. Obracím se na vás s podporou tohoto pozměňovacího návrhu o hlídačkovném, o kterém jsme několikrát hlasovali. Původně jsme ho schválili, poté, co nám ho vrátil Senát, tak jsme ho zase zamítli. Já se na vás obracím s velkou žádostí, abychom podpořili tento pozměňovací návrh, který podpoří mladé rodiny s rodiči, kteří jsou na vysoké škole a studují.
Dovolím si tady doplnit mého ctěného kolegu Aleše Juchelku, který mluvil o hlídačkovném pro maminky. Platí to nejenom pro maminky, ale platí to i pro tatínky, kteří budou na rodičovské. Dnes - a jsem o tom přesvědčen - je rodina, mladá rodina, nejohroženější skupinou v tomto státě a máme tady konkrétní možnost podpořit tuto ohroženou skupinu naší společnosti.
Dámy a pánové, jedná se o věc, která státní kasu bude něco málo stát, ale jsem přesvědčen, že v dlouhodobém horizontu se hlídačkovné ekonomicky vyplatí, protože mladé maminky a tatínkové nebudou muset přerušovat studia, ukončovat studia, případně přerušovat svá těhotenství. Pevně věřím, že nyní hlídačkovné projde a že mladé rodiny budou takto podpořeny. Děkuji.

