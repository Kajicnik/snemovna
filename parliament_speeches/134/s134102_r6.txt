File: s134102.htm
Anchor: r6
Date: 34. schůze, 26. března 2025
Speaker: Poslanec Zdeněk Kettner

Speech:
Poslanec Zdeněk Kettner:: Dobrý den, dámy a pánové. Teď oficiálně v rozpravě, udělejte si pohodlí.
Já jsem do školství vstupoval v roce 1992, v době, kdy byly ještě černé tabule, psalo se křídou, a protože to bylo relativně blízko po revoluci, občas některý žák se spletl a místo "pane učiteli" mi řekl "soudruhu učiteli", jak to měli za ta léta zažité. Takže sice na to nevypadám, ale zažil jsem opravdu, opravdu hodně, a zažil jsem tedy i dobu, kdy i školství fungovalo takzvaně postaru.
Kromě té novely se chci zamyslet vůbec nad stavem našeho školství, a v rámci té novely jestli nejsou podstatně důležitější věci na práci než změny ve financování.
V dobách, kdy jsem začínal učit, naše školství bylo chloubou. Vždy, když byla mezinárodní srovnávání žáků v rámci přírodních věd a tak dále, naše republika, tehdejší Československo, vždy patřila ke špičkám, celosvětově ke špičkám. Jediné, s čím logicky na základě předlistopadového režimu naši žáci příliš pracovat neuměli, byla práce s daty, shánění informací, zpracovávání informací, protože bylo takové období, kdy se nad informacemi nějakým způsobem nepřemýšlelo, prostě se musely přijímat. Takže celkem logicky jsem očekával jako pedagog, že necháme všechno to, co je dobré, to, co funguje, a zaměříme se jen na ty části, v kterých náš vzdělávací systém pokulhával - prostě ten systém doladit. A začaly přicházet různé novely, různé úpravy, různé změny, které školství měly posouvat. Bohužel, dost často ty reformy fungovaly tak, že se zboural funkční dům a začalo se stavět na zelené louce bez nějakého konkrétního plánu, bez nějakých dlouhodobých perspektiv. A když se kouknete, jak se školství posouvá, tak to je neustálá a sestupná křivka.
Prvním takovým velkým šokem bylo zavádění rámcových vzdělávacích programů. Od začátku bylo řečeno od těch opravdu zkušených učitelů, kantorů, kteří něco zažili, že to je cesta špatným směrem, ale nikdo je nebral v potaz. Takže se skřípěním zubů a aniž by - jo, vlastně ano, za x měsíců práce na zavádění školních vzdělávacích programů a tak dál jsem dostal odměnu asi 500 korun, takže to se opravdu vyplatilo. Každopádně jsme to nějakým způsobem zpracovali. Výsledek: vzdělávání jde dolů. ***
