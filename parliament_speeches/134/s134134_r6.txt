File: s134134.htm
Anchor: r6
Date: 34. schůze, 26. března 2025
Speaker: Poslankyně Margita Balaštíková

Speech:
Poslankyně Margita Balaštíková:: Dobrý den, kolegyně a kolegové. Já bych, prostřednictvím vás, paní předsedající, reagovala na paní kolegyni Zajíčkovou.
Víte, paní kolegyně, můžete chtít cokoliv na světě a ono to vždycky skončí u jedné nepěkné věci. To jsou peníze. Pan ministr financí to může potvrdit. Můžete si koupit jenom to, na co máte peníze, zaplatit taky jenom to, na co máte peníze. Jestliže nevyřešíte na začátku ty peníze, tak ty problémy se s vámi zkrátka budou táhnout dál, bude narůstat nespokojenost, bude narůstat obava a vy budete pořád muset hledat, jak se z toho vymanit.
Řekla jste, že rodičům je to jedno. Ano, některým možná v tomto okamžiku to jedno je. Přestane jim to být jedno, až se někdo rozhodne tu školu zrušit a oni pak budou vozit ty děti do úplně jiné školy, třeba do sousední obce. Tak to zkrátka bude. Možná by bylo čestnější říct: Tenhle stát už na to nemá peníze, tak to zrušíme jiným způsobem, vezmeme jim ty peníze a oni to udělají sami za nás. Budou jenom velké školy ve městech, možná i soukromé. Mně se taky spoustu věcí v našem školství nelíbí, ale určitě nechci takhle agresivně reagovat, takže to, že je to dnes někomu jedno... Já jsem ráda, že je tu spoustu lidí, kterým to jedno, paní kolegyně, není.

