File: s134097.htm
Anchor: r2
Date: 34. schůze, 26. března 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Ještě bych navázal sám na sebe. Ohledně neinformací, nedostatku dat - jsou určitá data, která ale k dispozici máme, a nic se s nimi neděje, nikoho to netrápí. Ve školství se jede podle takzvaných tabulkových platů, to znamená, jsou přesně dané tarify, jsou přesně dané tabulky, na které už se tak dlouho nesahalo, že možná jsem ještě ani neučil, když byly poslední změny - to samozřejmě přeháním, ale v těch tabulkách je taková do nebe volající chyba, kdy některé pozice jsou dokonce pod zaručenou mzdou. Takže teď tady máme příklad. Tady ta jasná data máme, jasně viditelná, a nic se s nimi neděje. Proč tedy nepracujeme s reálnými daty a neděláme něco konkrétního, kde se velice jednoduše snadno dá udělat úprava - a bude to mít hlavu a patu.
A ohledně slíbených financí - to bude skutečně nedostatečné, protože když se dělaly ty propočty, tak se vycházelo právě z tabulek a dotovaly se doteď z platů pedagogických pracovníků, což už nepůjde - což je dobrá zpráva pro pedagogy, ale bohužel špatná zpráva pro nepedagogy, protože finance prostě nebudou dostatečné. A já znova opakuji: prakticky nebude zřizovatel, který by nemusel sáhnout do svého rozpočtu, a vycházím z reálných dat, z výpočtů školského výboru Ústeckého kraje, kde jsem součástí školského výboru a ta data jsem dostal. Děčín: minus 16 nebo 15 milionů bude muset doplatit ze svého rozpočtu, aby udrželi úroveň financování z minulého roku, čili bez ohledu na inflaci a podobné záležitosti. Sakra, vzpamatujme se!

