File: s134130.htm
Anchor: r4
Date: 34. schůze, 26. března 2025
Speaker: Poslankyně Andrea Babišová

Speech:
Poslankyně Andrea Babišová:: Děkuji, paní předsedající, za slovo. Já bych tady chtěla zmínit v rámci tohoto školského zákona trošičku jinou věc. Dneska se tady bavíme samozřejmě všichni o financování, ale já bych chtěla zmínit na okraj samozřejmě problematiku, která nás, co se týče školství, také trápí, a to je nová potravinová vyhláška, která tady dneska ještě nebyla zmíněna. Já vím, že ta neprochází legislativním procesem, co se týče Poslanecké sněmovny, přesto je to velice důležitá problematika, na kterou dneska ve školství narážíme. Vlastně se s ní setkávám dennodenně, když chodím - víte, že pocházím z Moravskoslezského kraje, z města Bohumín, kde máme tři, čtyři velké jídelny navazující na naše školská zařízení, takže mi také nedalo, abych si neudělala průzkum, jakým způsobem potravinová vyhláška, která byla prezentována, jak se bude uvádět do praxe a jaká s tím budou buď pozitiva, jaká jsou její pozitiva nebo negativa.
Pan ministr nám - je to asi měsíc zpátky - tady na interpelacích na dotaz našeho pana kolegy, myslím z SPD Kettnera, tady hovořil o této potravinové vyhlášce. Říkal nám, že samozřejmě jsou si vědomi, že připomínek k tomuto projektu je velké množství. Já s ním souhlasím v tom - a samozřejmě s odbornou veřejností - že potravinová vyhláška, která dneska platí, je stará třicet let, platí třicet let, a je zcela jasné a evidentní, že prostě potřebuje doznat změny, ať skladbou jídelníčku, ať samotným procesem vaření, výroby a skladby komponentů jednotlivých jídel, na tom se shodneme asi úplně všichni. Co nás však velice trápí, je to, že to všechno vzniklo strašně tichým duchem a pilotní projekt se zkoušel na 20 nebo 30 jídelnách z celé České republiky z celkového množství o8 500 jídelen, což je tedy opravdu malý reprezentativní vzorek, a ještě tento pilotní projekt byl vyhodnocen těmi, kteří se ho samozřejmě účastnili, jako problematický. Vzniklo plno připomínek, samozřejmě na ministerstvu proběhlo připomínkové řízení, a jak máme dneska informace, připomínkové řízení už bylo ukončeno, ale bohužel s výsledkem takovým, že minimálně 60, 70 procent připomínek vypořádáno nebylo a zůstalo na stejné pozici, jak bylo ze začátku prezentováno. ***
