File: s134133.htm
Anchor: r12
Date: 34. schůze, 26. března 2025
Speaker: Poslankyně Renáta Zajíčková

Speech:
Poslankyně Renáta Zajíčková:: Já budu reagovat na paní kolegyni Adámkovou, prostřednictvím vás, řídící této schůze. Samozřejmě si říkejte, co chcete. Já jsem reagovala jenom na to, co jste řekla. Komentujte si tady třeba množení žížal, mně to je jedno.
Já jsem jenom reagovala na to, že prostě si myslím, že školská vyhláška nebo stravovací vyhláška - která se vztahuje ke školním jídelnám a v podstatě nějakému spotřebnímu koši - si myslím, že nepatří do této debaty. Ale pokud to tak vnímáte, tak samozřejmě si to tady říkejte.
Já jsem jenom měla potřebu říct, že debata, která tady je už několik dnů a hodin, je prostě absolutně nedůstojná, je mimo mísu a opomíjí, přehlíží tu silnou stránku celé novely školského zákona. Vy jste v uplynulých volebních obdobích neměli odvahu sáhnout do různých oblastí našeho vzdělávání. Znovu opakuju, novela školského zákona míří k dětem, zlepšuje kvalitu, prostředí těch škol, míří k učitelům, míří do pedagogických poraden, míří ke školním psychologům, mění maturitní zkoušku, zavádí kombinovanou výuku, míří ke zřizovatelům, prostě to je široký balík změn a my tady hodiny a dny hovoříme o tom, kdo bude platit kuchařky. Prosím vás, těm lidem je to jedno, těm rodičům je to jedno. Oni platí daně a ať se ten stát domluví se svými samosprávami, kdo ty kuchařky zaplatí, ale těm lidem je to fakt jedno. Neobtěžujme je těmito detaily, které tady hodiny řešíme. Fakt je to zbytečné a nedůstojné.

