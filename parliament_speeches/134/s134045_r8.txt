File: s134045.htm
Anchor: r8
Date: 34. schůze, 26. března 2025
Speaker: Poslanec Ladislav Okleštěk

Speech:
Poslanec Ladislav Okleštěk:: Děkuji za slovo, pane předsedající. Já nejdu stáhnout nic (Smích zleva.), ale zdravím pana ministra (Kulhánka), jediného člena vlády, zaplaťpánbůh, že nám tady zůstal. Kolegyně, kolegové, samozřejmě osobně zdravím kolegu Havránka z výboru pro veřejnou správu a regionální rozvoj, vážím si jeho kontaktu.
Já bych si dovolil vám přednést stanovisko, které jsme jako Olomoucký kraj dali k tomuto návrhu zákona o podpoře bydlení. Dali jsme to do nějakých x připomínek a já vám je teď přednesu.
Primárně bych chtěl říct, že Olomoucký kraj odmítá v aktuální podobě návrh zákona o podpoře bydlení jako celek. K odmítnutí návrhu nás vedou jako kraj především tyto důvody:
Zákon zavádí velké množství agend, které jsou vykonávány obecními úřady obcí s rozšířenou působností, krajskými úřady a ministerstvy, tedy Ministerstvem práce a sociálních věcí a Ministerstvem pro místní rozvoj. Nikterak není řešena duplicita s činnostmi již realizovanými, zejména v rámci sociální práce vykonávané na pověřených obecních úřadech a obecních úřadech obcí s rozšířenou působností jako výkon přenesené působností. Není rovněž řešena duplicita s některými druhy sociálních služeb. V případě výkonu sociální práce a poskytování sociálních služeb se jedná o činnosti spolufinancované dotací ze státního rozpočtu.
V situaci potřeby konsolidace veřejných financí a hledání úspor se jeví jako nesystémové duplikování a další tříštění veřejné podpory, nehospodárným je vytváření nové administrativní zátěže a další finanční zátěže poskytováním příspěvků na realizaci podpůrných opatření.
S ohledem na absenci dostatečného vhodného bytového fondu, jak vyplývá ze zkušeností sociálních pracovníků obcí a pracovníků poskytovatelů sociálních služeb, a i při zavedení investičních opatření na výstavbu sociálních bytů, které se může projevit navýšením až s odstupem i více let, přičemž k jejich zabydlení není třeba nového aparátu, se jeví nevhodná úprava jako jen málo efektivní, pokud současně stále absentuje povinnost obcí a dalších subjektů vyčlenit část bytového fondu pro účely tohoto zákona, respektive povinnost účasti na budování sociálních bytů.
Dále nelze souhlasit s řešením pouze segmentu podpory v bydlení, když typický klient sociální práce, respektive klient sociálních služeb, tedy osoba v nepříznivé sociální situaci, má kumulaci více problémů, jejichž management by měl být sociální pracovník pověřeného obecního úřadu či obecního úřadu obce s rozšířenou působností, kterému není vhodné vytvářet další, zejména administrativní zátěž, jak je navrhováno, to je například vytvářením dalších evidencí, když již nyní jsou tyto osoby evidovány bez možnosti fakticky některá z podpůrných opatření, a to zejména byt samotný, nabídnout. Nutno rovněž uvést, že právní úprava je příliš komplikovaná, což bude ztěžovat její aplikaci.
Navrhovaná opatření je také třeba považovat za rizikově nefunkční v případech, kdy jejich realizace je závislá na dobrovolnosti subjektů, které mohou pro jejich realizaci získat příslušné oprávnění neboli pověření. Obligatorní částí je totiž pouze vznik kontaktního místa. Pokud však subjekty, které mohou získat pověření, nebudou aktivní a nebudou mít zájem o realizaci opatření, pak celý zákon bude bezzubý a v některých částech České republiky nemusí dojít k naplnění jeho cílů. Kontaktní místo potom bude pouze administrativní zátěží, přičemž povede evidenci potřebných osob, jejichž potřeby však nebude možné naplnit. (Poslanec Havránek ve své lavici hovoří s poslankyní Fialovou.)
Já jsem si dovolil pochválit kolegu Havránka a on mě teď ruší. To je teda dobrá věc.
Zmíním dále, že v § 14 a 15 není vyjasněný vztah mezi poradenstvím poskytovaným kontaktním místem a sociální prací vykonávanou stejným orgánem veřejné správy, to je obecním úřadem obce s rozšířenou působností, a to i z hlediska definovaných činností, například poradenství při řešení zadlužení v souvislosti s bydlením, které je již nyní komplexně řešeno v rámci poradenství k zadlužení osob, které se z tohoto důvodu nachází v nepříznivé sociální situaci.
Dále k § 20 až 23 není jasný účel zprávy o bydlení. Bez jasně definovaného účelu je třeba považovat za nadbytečnou administrativní zátěž, byť má být vyhotovena minimálně jednou za tři roky a zveřejněna po dobu jedenácti let na internetových stránkách obce. Předpoklad je, že je zamýšleno zřejmě kontaktního místa, ne všech obcí ve správním obvodu kontaktního místa.
K § 28 a 29 odst. 1 je připomínkou to, že způsob vymezení příslušnosti, jak je proveden v § 28 a 29, je ve vztahu k místní příslušnosti značně matoucí, když není zcela zjevné přímo v textu zákona, že v případě § 29 má jít vlastně o změnu obecné místní příslušnosti vyplývající ze správního řádu, tedy kritéria trvalého pobytu. Navrhujeme proto do § 28 doplnit výslovně vazbu "na určení místa příslušnosti podle správního řádu". ***
