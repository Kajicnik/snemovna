File: s134125.htm
Anchor: r2
Date: 34. schůze, 26. března 2025
Speaker: Poslanec Jan Berki

Speech:
Poslanec Jan Berki:: Děkuju. Je vidět, že my umíme tu diskusi vést řekl bych věcně a bez osobních útoků, čemuž mělo zabránit to skrze, mě se to nijak nedotýká. A omlouvám se, že teď nebudu skrze vás oslovovat konkrétní poslance a poslankyně, budu zkoušet reagovat tak, jak jsem si psal zase poznámky.
Co se týká ONIVů: já jsem reagoval na to, že velkou výtkou je, že ministerstvo, když převede financování nebo včetně financování ONIVů, nebude schopno již něco prioritizovat. Já jsem jenom konstatoval, že to není ani schopnost ONIVy... že prostě chce-li něco ministerstvo skutečně prioritizovat, chce-li něco říct, co se z toho pořídí, tak to stejně z těch ONIVů musí vytáhnout, což je mimo jiné situace, která se stala - a nejenom za tohoto ministra - a nebudu teď diskutovat úplně o tom, jestli to, že se některé věci platily z operačních programů, bylo, nebo nebylo dobře.
Co se týká toho nařízení, omlouvám se, pokud jsem se vyjádřil nepřesně: ono to nařízení je připraveno včetně těch indexů, ale nepustilo se to do připomínkového řízení, a to proto, že my jsme to trochu konzultovali s některými zástupci Senátu a od některých by to nebylo vnímáno úplně pozitivně, že vlastně připouštíme to nařízení dříve, než to měl Senát možnost projednat, což jsme respektovali. Jenom ale tím chci říct, že ten návrh je skutečně připraven.
Co se týká podsouvání: já jsem to nepodsouval vám konkrétně, já jsem konstatoval, že na těch setkáních to zaznělo z úst některých - nebylo to mířeno konkrétně na někoho.
A poslední: já si pořád úplně nejsem jist, jestli když říkáme, že ředitel bude muset jít žebrat ke svému zřizovateli, že zase nepodsouváme něco do toho systému. Já prostě považuju za přirozené, že ředitel nebo ředitelka, nejčastěji tedy příspěvkové organizace, se se svým zřizovatelem baví o tom, jaké má potřeby a jak se to bude financovat.

