File: s134130.htm
Anchor: r2
Date: 34. schůze, 26. března 2025
Speaker: Poslanec Stanislav Fridrich

Speech:
Poslanec Stanislav Fridrich:: Děkuji za slovo. Hezké dopoledne všem. Já bych se vrátil k tomu prohlášení, že se jedná o zásadní změnu. Zřejmě proto, že se jedná o zásadní změnu, jak už tu bylo řečeno, to neprošlo žádným mezirezortním řízením, načteno to bylo v posledních minutách bez konzultací.
Pane ministře, vy jste 20. 2. na zasedání Rady vysokých škol před panem prezidentem Pavlem deklaroval, že jste museli přistoupit k tomuto postupu a k načtení těch jednotlivých pozměňovacích návrhů vzhledem k tomu, že hnutí ANO to obstruuje. Já bych tedy chtěl vědět, jak hnutí ANO obstruuje mezirezortní řízení, ke kterému to vůbec nedošlo. A navíc si myslím, že tahleta diskuse je tady velmi věcná, konkrétní a o žádné obstrukce nejde.
Pokud jste zmiňoval, že došlo k plodné diskusi a spousta věcí byla vyřešena, já to vnímám tak, že my jsme spíše položili spousty dotazů a na většinu z nich nám nebylo odpovězeno. Cením dneska snahu kolegy Berkiho, který tady vystupuje a konkrétně se pokouší odpovídat, obhajovat svoje pozměňovací návrhy, ale ze strany ministerstva slyšíme jenom politické proklamace bez jakéhokoliv konkrétního sdělení, vysvětlení.
Pořád zastávám ten názor, že tomuto zákonu a převodu nepedagogických pracovníků by měl předcházet zákon RUD, kde by bylo jasně vymezeno, které prostředky půjdou kam, protože dneska se nacházíme v situaci, že jsme uklidňováni, že všechno je financováno, všechno je zalito sluncem, ale ty peníze jsou v podstatě do konce roku na čtyři měsíce. Proto je i ten pozměňovací návrh, že to je platné od 1. 1., a pak se uvidí, že? Mezitím jsou volby, tak třeba to spadne na někoho jiného.
Já bych tady chtěl zopakovat dva svoje dotazy, na které jsem tedy odpověď nedostal. Při ústních interpelacích jsem vznesl dotaz na financování odborného školství. Tam jste mi, pane ministře, slíbil, že odpovíte buď písemně, nebo na školském výboru. Ten se konal včera, tam jste nebyl, odpověď jsem nedostal. Takže já znovu zopakuji ten svůj dotaz: Jak chcete dosáhnout toho svého prohlášení vlády: "Rezort školství je pro nás prioritou, protože bez kvalitního školství nemá národ budoucnost." To teď cituji: "Investice do našich dětí jsou investice do naší budoucnosti."
Pokud se podívám tedy na investování a financování odborného školství, byly stanoveny normativy na žáka a u technických oborů všude - s jedinou výjimkou, a to je letecký mechanik - byly prostředky finanční kráceny. Takže zajímalo by mě, jak vidíte budoucnost odborného školství a vůbec rozvoje naší ekonomiky, když do odborného školství ty peníze nejdou.
Já jsem teď četl celkem zajímavou stať o stavu ve Spojeném království ve Velké Británii, kde jim chybí 25 000 zedníků, 3 000 instalatérů. Zavedli rozšíření učňovských oborů o 5 000 učňů, ale to absolutně nepokrývá ty potřeby, a naráží se na nový problém, že i když se seženou finance, ty investice nemá kdo realizovat, protože nejsou lidé, kteří by byli schopni tu práci prostě provést, a asi migrací se to celé nevyřeší. Takže to byl jeden dotaz, který jsem na vás měl.
A druhý, který už je taky hodně fousatý, je, když jsem se vás ptal, jak budete řešit výuku cizích jazyků. Předával jsem vám dopis, který podepsali děkani v podstatě všech nebo většiny pedagogických fakult, státních, zdůrazňuju, státních vysokých škol, kde si stěžovali na to, že není dostatečná šíře výběru cizích jazyků. Na tuto otázku jsem taky odpověď nedostal.
Takže předpokládám, že závěrečná řeč bude zase takového obecnějšího charakteru. Ve 12 hodin máme hlasování, tam se všechno rozhodne, ale zůstává to prostě ve vzduchoprázdnu. Děkuji.

