File: s134107.htm
Anchor: r6
Date: 34. schůze, 26. března 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní místopředsedkyně, děkuji za slovo. Já bych taky zareagovala na pana poslance Vomáčku, vaším prostřednictvím, protože to je přesně ta nuance, kterou vy jste uvedl. Rodiče vás požádali a vy jste to na obci rozhodli. To přece musela rozhodnout paní ředitelka mateřské školy, protože ona má koncepci, a ona to do té koncepce buďto musela dát, anebo musela zařídit, aby se tahleta služba poskytovala třeba po vzdělávání v mateřské škole jako nějaká volnočasová aktivita. A to je přesně to, co my potom můžeme hradit i z jiných finančních prostředků, protože máme třeba neziskové organizace, jako jsou mateřská a rodinná centra, máme domy dětí a mládeže, střediska volného času, takže i s těmi menšími dětmi se dá takhle docházet.
A pak máme ještě ty ambiciózní rodiče a těm angličtinu třeba nabízí nějaké specializované kurzy. Já jsem třeba se svou nejmladší dcerou chodila už s půlroční miminkem, takže tam potom je zakázka na těch rodičích, ale to si myslím, že není právě úkolem státu obhospodařovat tady všechny zakázky rodičů, ale hlavou procesu vzdělávání by měla být paní ředitelka mateřské školy, která má svůj kvalitní vzdělávací program, který je nejenom v souladu s podporou od státu, ale i třeba s prostředím, kde je umístěna mateřská škola. (K) tomu ona potom vytvoří vzdělávací program a je, myslím si, na dohodě tří stran, to znamená ona, zastupitelé, starosta obce a rodiče, aby se případně jejich podněty vnesly do vzdělávacího programu. Ale za mě je důležité, aby hlavou vzdělávacího procesu byla paní ředitelka nebo pan ředitel. Děkuji.

