File: s134115.htm
Anchor: r3
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážená paní předsedající, vážené paní poslankyně, vážení páni poslanci, debata o fragmentaci je opravdu důležitá. Je evidentní, že příliš malé právní subjekty, které fungují v našem vzdělávacím systému, vedou k extrémní administrativní zátěži ředitelů a vedou k problémům v kvalitě personálního zajištění. To jsou zjištění České školní inspekce a celé řady studií. Fragmentace ohrožuje ve školství kvalitu. Tady nejde v první řadě o debatu o financích, v první řadě jde o diskusi o kvalitě.
Většina evropských zemí, které měly podobnou historii a podobnou strukturu škol, hledá v posledních deseti letech cestu k integraci škol do větších celků. K integraci, která zajistí, že v té škole je k dispozici aprobovaný učitel pro každou potřebnou aprobaci a jsou tam také dostupné podpůrné pozice, které dnes myslím všichni považujeme za standard, ať už jsou to školní psychologové nebo speciální pedagogové. Takže ta diskuse o integraci přímo souvisí s otázkou kvality našeho školství, a proto hledáme cestu, jak podpořit integraci škol do větších celků. Nejde o to, že by měly zaniknout budovy v těch místech. Jde o to, aby fungovaly ve větších celcích. Proto součástí novely je například také aktualizace školské právnické osoby jako klíčového institutu, který umožňuje spolupráci také více obcí. V takových celcích je prostě možné personálně zajistit všechny potřebné specializace.
Uvedu příklad. Ve většině německých spolkových zemí nesmí existovat samostatná škola jako právní subjekt na úrovni druhého stupně, která by neměla paralelní třídy. Důvod je přesně tento. V menších školách vlastně nelze zajistit dostatečně kvalifikační strukturu učitelů. To jsou důvody k diskusi o integraci kapacit. Cestou, kterou my považujeme za rozumnou, je zvýšení zodpovědnosti zřizovatelů za jejich školy a také posílení jejich ekonomické motivace.
Chci říci, že v návrhu vládního nařízení, který je připraven, předpokládáme, že v rozpočtovém určení daní by dostávaly určitý bonus spolupracující obce. Zatím máme v České republice pouze 10 svazkových škol, které žádné zvýhodnění nemají v tom systému, protože nepobírají přímo peníze z rozpočtového určení daní. Myslím, že je namístě vážná debata o tom, jak podnítit větší spolupráci obcí, zejména těch menších, pro které - ano, jsem si toho dobře vědom - existuje problém i na straně obce vzhledem k tomu, že nemají potřebný odborný aparát na rozdíl od větších měst, ale právě ve spolupráci obcí vidíme potenciál ke zvýšení kvality škol. Ne k zániku jednotlivých škol v obcích, ale ve spolupráci, která zajistí kvalitní personál. To je na té věci velmi důležité.

