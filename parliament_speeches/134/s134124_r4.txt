File: s134124.htm
Anchor: r4
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji. Rovněž zareaguji na pana kolegu Berkiho, kterému ale děkuji za jeho upřímnou snahu nám vše vysvětlit. Já se vyjádřím ještě k těm ONIVům. Já si skutečně nemyslím, že převedení financování výdajů na učebnice, školní pomůcky, vzdělávání pedagogů na zřizovatele je dobrým krokem. My tím saháme do kompetencí ředitele školy. Byl to on, kdo si rozhodl, jaké nové učebnice si pořídí, proč, kam pojedou děti na exkurzi, na jaká školení pošle své učitele. A teď bude chodit žebrat ke svému zřizovateli a vysvětlovat, proč potřebuje nové učebnice, proč chce poslat žáky na tu a tu exkurzi, proč potřebuje kurz školení pro své učitele, takže to je zásah podle mě do kompetencí a ředitele školy.
A že mají zřizovatelé obavy z financování nákladných pomůcek pro handicapované žáky? No, to mají. Vy sice říkáte, že Ministerstvo školství může udělat jakýsi seznam pomůcek, které bude hradit stát- může, ale udělal to? Zatím jste to neudělali. A vzhledem k tomu, že tam chybí peníze v rozpočtu Ministerstva školství, tak jsou oprávněné obavy, že ten seznam, pokud vůbec vznikne, nebude příliš dlouhý a velký a že stejná většina těch pomůcek podpůrných půjde stejně za zřizovatelem.
Do toho ty vaše ad hoc normativy, to už mně přijde, pro ty nepředvídatelné situace to už do toho vnáší opravdu velký chaos.
A jedna poznámka závěrem: prosím, nepodsouvejte nám, že snad nemáme důvěru ve zřizovatele, že se obáváme, že to nezvládnou. Samozřejmě že to budou muset zvládnout. Ale právě proto, že k nim máme respekt, chceme jim pomoct a sdílíme jejich obavy, že to pro ně bude neúměrná zátěž, a navíc s obavami, že nebudou dostatečně finančně kompenzováni. Děkuji. (Potlesk z lavic ANO.)

