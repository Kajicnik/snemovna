File: s134016.htm
Anchor: r3
Date: 34. schůze, 26. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuju moc. Já se nyní v rozpravě chci vyjádřit jednak k tomu, že jak tady už zaznělo, je to sněmovní dokument, který navazuje na ten předchozí schválený nový zákon - dávky o státní sociální pomoci. V materii tohoto tisku upravujeme některé související změny v souvisejících zákonech. Už to tady bylo zmíněno, i ono takzvané hlídačkovné, studentská stipendia - jak jsme se dohodli s rezortem školství, tak byla dohoda i na půdě Senátu i Sněmovny, tak ty věci tady řešíme.
A já bych také zároveň ale chtěl ještě načíst legislativně technické změny podle § 95 odst. 2 zákona o jednacím řádu Poslanecké sněmovny. Řeknu jenom stručně, proč je načítám. Jedna změna se týká ještě úpravy nehlášené práce. My v tomto tisku upravujeme to, aby u zaměstnanců z jiných zemí jsme po dlouhých letech narovnali stav toho, aby je jejich zaměstnavatelé hlásili - v pozměňovacím návrhu to řešíme, aby to bylo den předem, a po dohodě se zaměstnavateli také ještě tady upravujeme to, abychom tam doladili ještě i drobné věci, které se týkají tohoto hlášení, aby to bylo opravdu v praxi dobře použitelné.
Zároveň také upravujeme ještě jednu část, která se týká na podzim již schválené úpravy hmotné nouze, kterou jsme upravovali v návaznosti na povodňovou situaci. V tomto tisku zákona to musíme promítnout taktéž, změny těch násobků, které tam byly provedeny.
Proto tedy si dovolím načíst konkrétní úpravu pro tento tisk 800, a to:
1. V čl. XLVIII v bodu 49 vypustit text "a c)", protože uvedený text již zákon v platném znění neobsahuje.
2. V čl. XLVIII vypustit v bodu 33 text a slovo "dvacetinásobek" se nahrazuje slovem "čtyřicetinásobek". To znamená, to je ten odkaz na úpravu, která byla už provedena zákonem č. 330/2024 Sb.
3. V čl. XLVIII bod 52 upravit takto: "52. V § 50 se dosavadní odstavec 7 označuje jako odstavec 2." To znamená, jedná se o reakci na zrušení odstavců 2 až 6 v § 50 nálezem Ústavního soudu vyhlášeným pod č. 289/2024 Sb.
4. V čl. XLVIII vypustit bod 57. Novelizačním bodem rušený § 51a byl již zrušen nálezem Ústavního soudu vyhlášeným pod č. 289/2024 Sb.
5. V čl. XLVIII vypustit bod 80. Taktéž novelizačním bodem rušený text "nebo srážky podle § 51a" byl již zrušen nálezem Ústavního soudu vyhlášeným pod č. 289/2024 Sb.
Provedení legislativně technické úpravy pozměňovacího návrhu, který byl uplatněn k vládnímu návrhu zákona výborem pro sociální politiku a který se týká zavedení definice nehlášené práce v zákoně o zaměstnanosti: v případě schválení pozměňovacího návrhu obsaženého v usnesení výboru pro sociální politiku, číslo sněmovního dokumentu (správně tisku) 800/1 a označeného ve sněmovním tisku 800/3 jako A2, se v bodě A2.2 novelizační bod 1 upravuje tak, že slova "v den předcházející dni" se nahrazují slovy "před okamžikem" a v bodě A2.3 nově doplňovaný novelizační bod 3 zní: "3. V § 87 odst. 1 větě první se slova ,Nastoupí-li‘ nahrazují slovy ,Má-li nastoupit‘ a slova ,v den‘ se nahrazují slovy ,před okamžikem‘."
Toť vše. Děkuji moc za pochopení.

