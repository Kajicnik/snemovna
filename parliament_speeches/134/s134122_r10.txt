File: s134122.htm
Anchor: r10
Date: 34. schůze, 26. března 2025
Speaker: Poslanec Jan Berki

Speech:
Poslanec Jan Berki:: Vážená paní místopředsedkyně, milé kolegyně, milí kolegové, já jsem se pokoušel tam, kde jsem seznal, že stačí pro vysvětlení odkaz ve faktické poznámce, vám odpovídat ve faktických poznámkách odkazem na konkrétní pozměňovací návrhy, které danou problematiku dle mého řeší.
Tady si dovolím trošku zase reagovat na to, co jste říkali, tak se omlouvám, že to možná chvílemi nebude tak úplně strukturované, ale já jsem si nepřipravoval proslov, snažil jsem se, abych reagoval na to, co říkáte.
První, u čeho bych se chtěl zastavit, je, jestli to je bez vize, jak tu kolegyně Dražilová říkala, a to já si právě myslím, že není, že to, co je propsáno do té novely, i pozměňovacími návrhy, je nějaká vize. Za prvé jsme poprvé vlastně byli nuceni implementovat do našeho systému včetně financování něco, co se do této doby ověřovalo a zároveň financovalo z operačních programů, a teď mluvím právě například o sociálním pedagogovi a pomoci školám, které pracují v prostředí, které je v tomto smyslu trochu náročnější, a to se do toho zákona propíše dvakrát - jednak indexováním, a to je zároveň také trochu odpověď na nerovnosti, kterých se obáváte.
Za prvé, nerovnosti v systému jsou již nyní, a to proto, že samozřejmě nikdo nebrání zřizovateli dofinancovávat provoz své školy a podporovat. To znamená, už v tuto chvíli vidíme i skutečně různý přístup. Ale právě proto, aby ty školy, které jsou v prostředí, které obvykle je ekonomicky problematičtější, měly zajištěno financování, řekněme výraznější, proto tam je ta takzvaná indexace. Na druhou stranu i součástí toho systému je myšleno na to, aby díky tomu nevznikaly segregované školy, protože to nechceme - ta podstata není, aby nám vznikly segregované školy. Tak to je část tato.
Druhá je zavedení PHPmaxu, který má právě financovat zmiňované podpůrné pozice ve smyslu školního psychologa, speciálního pedagoga, a já jsem rád, že se nám podařilo společně najít i kompromis v tom, že toto bude také položka, která umožní financovat pedagoga sociálního. ***
