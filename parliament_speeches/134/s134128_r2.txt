File: s134128.htm
Anchor: r2
Date: 34. schůze, 26. března 2025
Speaker: Poslanec Jan Berki

Speech:
Poslanec Jan Berki:: Děkuju. Výjimečně a myslím, že se mi to stalo za ty čtyři roky poprvé, budu reagovat sám na sebe, prostřednictvím vás, paní místopředsedkyně.
Jenom jak jsem se rozohnil, tak nechci, aby to vyznělo, že všechny inovační projekty byly uměle vytvořeny. Skutečně si velmi vážím toho, že některé inovace v tom systému proběhly.
A chtěl jsem odpovědět, vaším prostřednictvím, panu kolegovi Brázdilovi. No, obecně třeba OECD sleduje, které státy jsou považovány ve své vzdělávací politice za úspěšné. Můžeme mít různý názor, jestli se to měří, nebo neměří dobře, ale v zásadě komunita světová vždycky po tom kouká a snaží se okoukat od těch úspěšných systémů, co si myslí, že je podstatou úspěchu, a zároveň je potřeba říct, že se to poznání, i to pedagogické, prostě posouvá. Nelze lpět pořád na tom samém, co bylo před padesáti lety.
A já zas musím říct, že naopak, já bych chtěl do školy znovu chodit právě proto, že vidím, kolik kantorů a kantorek se posunulo, kolik v těch školách se věcí dělá jinak. Z mého pohledu neříkám, že všichni. Pořád si musíme uvědomovat, že je to komunita jako jakákoliv jiná. Máte tam kvalitní pedagogy, pedagožky, máte tam nekvalitní pedagogy, pedagožky, máte tam průměrné. Gaussova křivka platí pro jakoukoliv komunitu. Ale já chci říct, že vidím ten posun, jsem za něj rád, byť možná není tak velký, jak já bych si představoval, ale nemyslím si, že řešením je, že se budeme vracet k tomu, co bylo před padesáti lety.

