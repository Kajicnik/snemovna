File: s134010.htm
Anchor: r4
Date: 34. schůze, 26. března 2025
Speaker: Poslankyně Lucie Šafránková

Speech:
Poslankyně Lucie Šafránková:: Děkuju vám za slovo, paní předsedkyně. Vaším prostřednictvím zareaguji na svoji kolegyni Janu Pastuchovou ohledně našeho pozměňovacího návrhu.
Já bych ráda prvně připomněla, že pod tím návrhem byli již v minulém volebním období také připodepsáni. To je jedna věc. Tehdy s tím souhlasili.
Druhá věc je, že ten tlak na Institut lékařské posudkové služby nebude nijak velký, protože je tam možnost, aby ho úřad práce i s registrovaným lékařem mohl poslat jinam než k Institutu lékařské posudkové služby. Já vůbec nerozumím situaci takové, kdy daňový poplatník je dlouhodobě nemocný a tomu přezkumu se po určité době musí podrobit, ale člověk, který je na sociálních dávkách i dlouhé roky, navíc v mnoha případech i podvádí při porušování dočasné pracovní neschopnosti - a o těch podvodech bych tady mohla dlouze hovořit, protože jenom v roce 2018 evidoval úřad práce celkem 231 531 uchazečů o zaměstnání a téměř 20 000 z nich nemohlo pracovat, protože tito uchazeči o zaměstnání na základě potvrzení, které jim vystavil lékař, nemuseli plnit povinnosti uchazeče o zaměstnání z důvodu nemoci nebo úrazu, s tím, že navíc při kontrole se zjistilo, že vůbec nedodržovali režim dočasné pracovní neschopnosti. Takže si myslím, že vzhledem k tomu, že se opravdu nejedná o žádné tisíce, tak je namístě tento návrh, který jste v minulém volebním období podporovali i vy, jednoznačně podpořit. Děkuju.

