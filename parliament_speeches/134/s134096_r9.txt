File: s134096.htm
Anchor: r9
Date: 34. schůze, 26. března 2025
Speaker: Poslanec Lubomír Wenzl

Speech:
Poslanec Lubomír Wenzl:: Děkuji za slovo, vážený pane místopředsedo. Mě mrzí, že tady je důležitá novela a točíme se v uvozovkách jak polystyren pod splavem při projednávání jedné části, na které pan ministr prostě urputně trvá, aby tam byla, a je to navíc přílepek. Je to financování nepedagogů.
Stále, pakliže se něco nezměnilo v názoru pana ministra, platí, že tedy na zřizovatele by financování těchto zaměstnanců mělo přejít od 1. ledna 2026. V prvním čtení této novely jsem upozorňoval na to, že jsem z obce, kde jsem si nechal zjistit, že v případě, že by to platilo od 1. září letošního roku, tak za ty čtyři měsíce do konce roku to je náklad pro obec zhruba - která je zřizovatelem základní a mateřské školy - milion korun ročně. Dobře, to je letošek. Vy jste přislíbil, že za čtrnáct dní bude v tomto jasno. Peníze budou pro letošek, ale ptám se potom, co od 1. ledna 2026, protože v okamžiku, kdy od 1. ledna nabyde účinnosti tento zákon, pro naši obec při 60milionovém rozpočtu je to náklad, se kterým zatím se nepočítá, ve výši zhruba 4 milionů korun za rok, a já jsem přesvědčen, že 4 miliony ta obec - a naše obec se rozvíjí - určitě by dokázala utratit, smysluplně utratit jinak, a ne počítat se 4 miliony korun na financování nepedagogů v příštím roce. Děkuju.

