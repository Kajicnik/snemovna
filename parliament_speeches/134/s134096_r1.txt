File: s134096.htm
Anchor: r1
Date: 34. schůze, 26. března 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Vaším prostřednictvím bych rád reagoval a navázal na kolegyni Hanzlíkovou, co se týká té efektivity. V rámci debat mi bylo i řečeno, že ti zřizovatelé - že vlastně stát nemá žádné informace, jestli ty prostředky jsou vynakládány efektivně na nepedagogické pracovníky, a že zřizovatel to bude vidět lépe. A teď je otázka: Tím myslíte, že zřizovatel bude obcházet - nějaký místostarosta nebo pověřený - všechny školy, vezme si papír, tužku a bude si dělat čárky, bude to počítat? Ne! Ty informace se budou předávat elektronicky a tady jsem nevěřil vlastním uším, že stát nemá informace. Na každé škole už jsou elektronické informační systémy. Každá škola ze zákona dvakrát ročně odesílá matriku, takzvanou tabulku R44, kde jsou veškeré informace obsažené v škole o zaměstnancích, o pedagogických pracovnících, o studentech, o žácích, o jejich národnosti a tak dále. Jakmile jakýkoliv údaj trošičku nesedí, ten systém - toto je prostě x-hodinová práce. Když se zeptáte jakéhokoliv ajťáka i dodavatele softwaru, ten učitel nerozhoduje, co se bude odesílat. On jenom ťukne na tlačítko odeslat informace. Je to otázka maximálně několika hodin, kdy ti programátoři jsou schopni naprogramovat, co v té tabulce R44, co v tom balíčku informací má být odesláno na ministerstvo. Tak proboha, kde je problém? Místo úplně překopání toho systému, abychom věděli přesná data, jak to tedy skutečně je, udělat to, že zavedeme, že tyto informace budou povinné, školy do těch systémů zavedou informace i o svých nepedagogických pracovnících - to znamená, nemůže tam být nějaká kuchařka jako černá duše, protože tam musí být rodná čísla v tom systému a tak dále, oni pošlou první matriku, první tabulku R44 a lusk, během vteřiny má stát přesné informace a přehled o všech svých nepedagogických pracovnících. Proč to děláme (Předsedající: Čas!) takhle složitě? Proč nepoužijeme tento jednoduchý princip?

