File: s134070.htm
Anchor: r2
Date: 34. schůze, 26. března 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji. Vážený pane místopředsedo, kolegyně, kolegové, já jsem si připravila velmi krátké vystoupení, mám tu pár poznámek, ale nevešla bych se do faktické dvouminutové připomínky.
Dneska už tu rezonovalo, že je k dispozici na internetovém prostředí auditní zpráva ke stavu přípravy digitalizace stavebního řízení České republiky. Proč o tom mluvím u tohoto tisku? Mluvím o tom proto, protože to s tím souvisí. Souvisí to s tím, že hlavním aktérem je tady v obou dvou případech Ministerstvo pro místní rozvoj. Tato zpráva byla odevzdána 4. dubna 2025 a my tady už nějakou dobu říkáme, že bychom rádi stavěli raději nové byty. Víte, co ze zprávy vyplývá? Že možná ty škody budou přes 40 miliard.
Tady na to, aby se lépe přerozdělovaly byty - ne aby se postavily nové, aby se lépe přerozdělovaly byty - chcete vynakládat podle důvodové zprávy - otázka je, jestli to bude opravdu jenom 1,5 miliardy? Ale Ministerstvo pro místní rozvoj má takovou tendenci spíš čerpat ze státního rozpočtu, neudělat věci správně. Potom se musí vypracovávat takovéto zprávy.
Já bych chtěla uvést jenom drobnosti z této zprávy. Já se přiznám, že těch 270 stránek jsem všechny nestihla přečíst, protože tu zprávu mám k dispozici teprve chvilku, ale nicméně domnívám se, že je dobré si připomenout, co se tam nachází.
Projekt digitalizace stavebního řízení je v plném rozsahu financován z Národního plánu obnovy, který získává prostředky z nástroje pro oživení a odolnost, a teď cituji přímo, co tam je napsáno: "Bez ohledu na funkčnost systému nebude pravděpodobně možné celkovou částku proplatit. Důvodem nemožnosti proplacení je porušení zákonných pravidel, která upravují zadávání veřejných zakázek." No, zákon o zadávání veřejných zakázek, které ministerstvo to má v gesci? No, MMR. Takže oni porušují zákon, který sami napsali, vydali a jsou jeho gestorem. Jak máme vědět, že ministerstvo tento přístup k řešení problému nepoužívá i u další legislativy? A já se domnívám, že používá. Po tom množství pozměňovacích návrhů ani nevím, jak bude vypadat výsledný návrh tohoto zákona. Nicméně pokud si pamatuji, v původním návrhu bylo, že potřebnou skupinou budou i lidé v insolvenci, a uvedu: svobodný muž, bezdětný, který měl dluhy, dostal se do insolvence na dluhy v bydlení, by dosáhl na podporu bydlení. To jsou opravdu dobré věci. To je člověk potřebný k tomu, aby se mu v bytové nouzi pomohlo, když už někde dluží. ***
