File: s134010.htm
Anchor: r10
Date: 34. schůze, 26. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji, paní předsedkyně. Já se vrátím k tomu pozměňovacímu návrhu, který se týká odpočtu, té srážky, zejména tedy teď se soustředím na tu insolvenci. Jestli jsem tedy pochopil, pane ministře, vás, tak vy jste vlastně řekl, že na to nemáte stejný názor v koalici, pochopil jsem to správně? Jestli to tak je tedy, tak to znamená, že u pozměňovacích návrhů to máte tak, že buď hlasují všichni, všechny koaliční kluby, pro, nebo proti? Nebo nemůžete se lišit i v těchhle řekněme odbornějších věcech? Protože já jsem tam věcně žádné zdůvodnění, proč byste to nepodpořili, nenašel. A říkám, jde to v duchu toho, s čím jste vy tady přišli u novely insolvenčního zákona. Znovu připomínám, je to motivace lidí přiznávat příjmy a motivace lidí s vícečetnými exekucemi, aby šli do insolvence, protože se jim tam výpočet u té dávky bude počítat po odečtení té srážky - buď ve výši 100 procent, nebo 50. Já bych byl klidně pro těch 50 procent, což mně přijde fér. V opačném případě ti dlužníci - já z toho také nadšen nejsem, ale oni věřitelům nic nedají, daně neplatí, sociální, zdravotní také, a fungují v šedé zóně. Tak buď opravdu se shodneme, že chceme lidi z té šedé zóny stáhnout, anebo to platí jenom někdy u zákonů, které předkládáte vy. Já bych fakt se v tomhle chtěl, prosím pěkně, vyznat, jestli tedy někdo aspoň tohle podpoří, nepodpoří, nebo je to rozhodnutí koalice jako celku, která se takhle staví ke všem těm pozměňovacím návrhům včetně tohoto. Děkuju.

