File: s134071.htm
Anchor: r4
Date: 34. schůze, 26. března 2025
Speaker: Poslanec Tomáš Kohoutek

Speech:
Poslanec Tomáš Kohoutek:: Děkuji, vážený pane místopředsedo. Vážený pane ministře, vážené kolegyně, vážení kolegové, volně navážu na mého ctěného kolegu pana Bělicu a víceméně chci podpořit jeho slova.
Pane ministře, prostřednictvím pana předsedajícího, na mě se obrátilo více než 900 zoufalých obyvatel města Šluknov v rámci petice - zdravím občany Šluknova, zoufalé - já vám následně tu petici předám. Myslím si, že budete rád, protože vy jako staňáci máte podpisové archy rádi, takže vám těch 900, více než 900 podpisů předám a doufám, že to konečně začnete řešit. Tito zoufalí obyvatelé města Šluknov řeší stejné problémy, jako řeší spousta jiných občanů Ústeckého kraje, Moravskoslezského kraje, Karlovarského kraje, a jsou skutečně zoufalí, protože žijí v městech, kde se ještě deset dvacet let zpátky dobře žilo. Následně začal obchod s bydlením, obchod s chudobou, a co se stalo? Už to říkala má ctěná kolegyně Berenika Peštová i jiní. Bohatí developeři a developeři z měst, jako je Praha, Brno a podobně, v rámci toho, když skoupili byty a bytové domy v různých lokalitách, samozřejmě v rámci bytových náhrad se podívali na trh s bydlením ve zbytku republiky a zjistili, že v některých lokalitách samozřejmě tyto byty stojí násobně méně, pěti-, desetinásobně méně než například v Praze, a poskytli tyto náhradní byty občanům, které sestěhovali do těchto lokalit, a vznikly z toho bohužel dost často vyloučené lokality. ***
