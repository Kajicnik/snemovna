File: s134128.htm
Anchor: r8
Date: 34. schůze, 26. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Děkuji za slovo, paní místopředsedkyně. Vážené paní poslankyně, vážení páni poslanci, já bych chtěl zdůraznit to, že obce podle návrhu, o kterém dnes jednáme, dostanou dodatečné prostředky stejně jako kraje, protože součástí novely je změna podílu daňových příjmů obcí a krajů, takže ty prostředky dostanou. A je samozřejmě pak na jejich rozhodnutí, jak se bude s těmi prostředky zacházet.
Tak je to i dneska ve školském kritériu, které už dneska funguje, přibližně 20 000 korun na dítě je výnos obcí a my vidíme, že samozřejmě různé obce v různé míře dále přidávají další prostředky do školství, a nikde se neděje to, že by obce výrazně zanedbávaly svoji zodpovědnost za provoz svých škol, a není důvod podle mě se obávat, že by zanedbávaly něco v oblasti financování nepedagogické práce.
Znovu zdůrazňuji, je to model obvyklý v řadě zemí v Evropě. Ve většině zemí je podíl obcí na financování škol výrazně vyšší než v České republice. Jsou země, kde i platy učitelů jsou financovány přes rozpočtové určení daní pro obce. Tak daleko nejdeme samozřejmě v tom návrhu a nechceme jít, ale není to nic neobvyklého.
Samozřejmě změna zásadní je v tom, že skutečné provedení toho, jak se to projeví v konkrétní škole v té které obci, bude skutečně na zřizovateli. To už nemůže nalinkovat stát, pokud přijmeme tu změnu, a bude skutečně na zřizovatelích, jak uspořádají své školy a jak budou financovat ty pozice.

