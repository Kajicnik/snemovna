File: s134128.htm
Anchor: r10
Date: 34. schůze, 26. března 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo. Já jenom ještě znovu opakuji - prosím, nepodsouvejte nám to, že snad máme obavy, že by zřizovatelé zanedbávali své školy. My dobře víme, že každá škola každému zřizovateli patří mezi jeho priority, že zřizovatelé budou dělat maximum svého možného, aby se o své školy postarali. Ty obavy pramení z toho, že dostanou na ně v školském RUDu málo peněz, protože objem financí, který půjde na nepedagogy, vychází z loňského roku, kdy víme, že ten objem nepedagogické práce byl hluboce podfinancován. Vždyť vaše čísla o počtu nepedagogických pracovníků se úplně rozcházejí s čísly, která mají třeba odbory. Vy počítáte zhruba s nějakými 60 000 nepedagogy, odbory říkají, že jich je o 10 000 více, takže už loni ředitelé škol dofinancovávali nepedagogy z platů nebo z finančních prostředků z odměn pro učitele. Z takto nízkého objemu vy vycházíte i na letošek a na příští rok, takže zřizovatelé vědí, že budou muset dofinancovávat školy ze svých rezerv a budou muset sáhnout do svých jiných priorit, neuskuteční své jiné investiční záměry. O to jde, tady pramení jejich obavy. Jinak samozřejmě nikdo neříká, že se nebudou zřizovatelé o své školy starat.

