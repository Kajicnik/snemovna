File: s146056.htm
Anchor: r6
Date: 46. schůze, 25. června 2025
Speaker: Poslanec Robert Stržínek

Speech:
Poslanec Robert Stržínek:: Děkuji za slovo, pane místopředsedo. Dovolte mi krátce vás seznámit se stanoviskem politického klubu ANO a krátce k tomuto materiálu. Koncepce zavádění BIM byla totiž schválena vládou již v září 2017, s aktualizací v červenci 2024. Tento zákon se zaměřuje na zajištění efektivního řízení informací spojených s konkrétními stavbami během celého jejich životního cyklu. Zákon má nabýt účinnosti dnem 1. ledna 2027, nicméně některá ustanovení týkající se informačního modelu vystaveného prostředí budou účinná až tři roky po účinnosti tohoto zákona, tedy k 1. lednu 2030.
Zákon o správě informací o stavbě a výstavném prostředí se týká následujících subjektů. Jsou to organizační složky státu, státní příspěvkové organizace, státní podniky a organizace, vyšší územní samosprávné celky a některé jiné právnické osoby. Pozor, týká se to pouze nadlimitních veřejných zakázek, tedy těch, jejichž hodnota přesáhne 135 milionů korun. Důležité je, že se netýká měst a obcí, které mohou BIM používat dobrovolně. Technologický nástroj BIM přináší do stavebnictví digitální transformaci a změnu, a to v tom, jak se stavby projektují, staví a udržují.
Stanovisko klubu ANO je souhlasné, včetně všech pozměňovacích návrhů. Děkuji za pozornost.

