File: s146045.htm
Anchor: r6
Date: 46. schůze, 25. června 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo. Já to velmi rád upřesním. Ti, kteří se tomu věnujeme, tak to samozřejmě dobře víme. Ta daň se platí z toho zhodnocení čili ta právní úprava je pro ty osoby ještě daleko benevolentnější. To znamená, pokud se to zhodnotilo o částku nad 40 milionů korun v jednom zdaňovacím období, tak pak ta daň se platí z peněz nad 40 milionů korun. To znamená, my jsme to takovým způsobem nastavili, že -⁠⁠⁠⁠⁠⁠ úplně minimalisticky opravdu -⁠⁠⁠⁠⁠⁠ když někde extrémně vyroste firma v jednom kalendářním roce, tak v takovém případě se to platí. Takže je to velmi, velmi benevolentní, ale dělat to tak, aby neplatil nikdo, ani v případě těch největších, nejúspěšnějších firem, ani korunu peněz daně z tohohletoho příjmu... Mně to prostě přijde nemravné, protože když se setkám s voliči, tak lidi si stěžujou, že je to pro ně těžké v současné době vyjít s penězi. Řada těch rodin, které poctivě pracujou, tak se jim zvýšily náklady na potraviny, ten růst k německým platům není zas tak rychlý, jak vláda vypráví. Za takové situace, kdy oni ze svého příjmu odvedou, já nevím -⁠⁠⁠⁠⁠⁠ nebo z těch peněz, které vyplatí zaměstnavatel, z těch mzdových nákladů -⁠⁠⁠⁠⁠⁠ třicet, čtyřicet procent až, tak za takové situace tady vybrat několik jednotlivců -⁠⁠⁠⁠⁠⁠ a jak říkal kolega Havránek, že těch lidí, kteří mají třeba v oblasti těch kryptoměn takovéhle velké peníze, tak je to několik jednotlivců -⁠⁠⁠⁠⁠⁠ tak schvalovat takovouhle výjimku, která státní rozpočet připraví o jednotky miliard korun, já považuju za opravdu poněkud neférové vůči normálním lidem, kteří ty daně platí. Neférové a nepochopitelné.

