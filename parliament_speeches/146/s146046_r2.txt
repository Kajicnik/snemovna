File: s146046.htm
Anchor: r2
Date: 46. schůze, 25. června 2025
Speaker: Poslankyně Jana Pastuchová

Speech:
Poslankyně Jana Pastuchová:: Děkuji, pane předsedající. Já nebudu dlouhá, jenom bych se ráda vyjádřila k tomu, že v tomto sněmovním tisku o jednotném měsíčním hlášení se objevily i pozměňováky, které sem moc nepatří. Nicméně je tam můj, protože jsem si vzala příklad z kolegů z KDU. Když jsme projednávali zákon, do kterého pozměňovací návrhy tohoto typu patří - bylo to zvýšení příspěvku na péči - tak jste to nepodpořili, můj pozměňovací návrh na navýšení u I. a II. stupně u dospělých. Já jsem vám tady už několikrát se snažila vysvětlit, co znamená pro lidi v I. stupni 880 korun na měsíc a že to je opravdu, ale opravdu ostudné, jak stát těmto lidem pomáhá. Překvapilo mě to, že jste to tedy nepodpořili s tím, že jste to odůvodnili: protože tam nebyly děti zahrnuté. Ano, nebyly tam děti.
Ale vy jste udělali majstrštyk a vlastně jste si navrhli svůj pozměňovací návrh do tohoto tisku. Místo toho, abyste tam přidali jen ty děti a nechali ten můj pozměňovací návrh pro dospělé, tak jste tam navrhli prostě dospělé i děti, ale ty dospělé o hodně, hodně nižší částku, než mám navrženou já. Paradox na tom je, že jste u dospělých u jedničky přidali 500 korun. Vy sami, kteří jste pro tento pozměňovací návrh v minulých letech nehlasovali, když jsem měla a prosila jsem vás tady, abyste navýšili jedničku aspoň o 500 korun. Ne, nezvedli jste pro to ruku. Teď to navrhujete sami. Nezlobte se na mě, nevím, jestli tento návrh projde. My samozřejmě podpoříme i ten váš. Jestli to projde, slíznete si smetánku sami, ale o to tady vůbec nejde.
Prosím všechny kolegy, kteří tady sedí i nesedí a někde poslouchají, já vás prosím, zvedněte ruku pro navýšení příspěvku u lidí, kteří tento příspěvek berou.
Nebudu se opakovat, co ti lidi nezvládnou sami a my jim na to dáváme 880 korun. Pojďme si vzpomenout na lex Ukrajina, kolik jsme tady měli navýšení u jednoho ukrajinského občana bez toho, abychom ho posuzovali. To se zaplaťpánbůh také změnilo a bude se posuzovat. Ale přijde mi, že můj návrh z 880 korun na 2 000 u jedničky je opravdu to nejmenší, co jim můžeme přidat.
Opravdu mě mrzí, pane ministře, že jste zdůvodnil to, že jsem ten pozměňovací návrh měla špatný, protože tam nebyly děti. Tak jste měli doplnit jenom ty děti a nechat dospělým to, co navrhuji já. Vy jste jim tam dali tedy tu ubohou pětistovku, kterou jsem navrhovala už před dvěma lety a ruku jste pro to nezvedli. Děkuju.

