File: s146039.htm
Anchor: r4
Date: 46. schůze, 25. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. Ani já nebudu mluvit dlouze, protože jsme se o tom bavili v rámci prvního čtení, druhého čtení, na rozpočtovém výboru. Potvrzuji slova pana poslance Munzara, že jsme o tom velmi věcně debatovali. V podstatě, kdybych to zúžila, tak předmětem těch debat zejména bylo rozšíření povinnosti zpracovávat zprávy o udržitelnosti na všechny velké podniky, ale také samozřejmě na střední a malé, na které by to dopadlo zprostředkovaně. To zavedení, o kterém hovořil pan poslanec, povinného ESG reportingu považujeme za složité, nákladné. Jsou to různé výkazy - pro vaši představu - o environmentálních, sociálních, správních dopadech podnikání, znamená to navýšení administrativní náročnosti podnikání, ve svém důsledku to také zvyšuje náklady pro firmy a ceny produktů pro konečného spotřebitele. Takže to je něco, co je pro nás nepřijatelné.
Já jsem o tom mluvila s x podnikateli. Velké firmy mi uváděly, že by musely si na to najmout deset, patnáct, možná dvacet lidí, ale vyžadovat vlastně ty informace i od svých subdodavatelů, od menších firem, středních. To znamená, tam by se vyplňovaly stovky dat o zastoupení jednotlivých... (Kýchnutí.) - omlouvám se, je to pravda - o jednotlivých pohlavích ve vedení firem až po rizika, která představuje podnikání pro životní prostředí. Takže toto zavedení a zvýšení byrokratické zátěže jsme vnímali od počátku jako zásadní problém.
Proto jsme také vedli tuto debatu, proto jsme se bavili - zejména tedy jsem se bavila já - s panem poslancem Munzarem. Vznikly v podstatě skoro ve stejném čase - my jsme se lišili v řádu hodin - dva pozměňovací návrhy, které sledují stejný cíl, ale když jsme to potom rozebrali, tak de facto jsme... Jde nám o tu věc. Nejde nám o laciné politické body, čí pozměňovací návrh prošel, ale o tu věc. My se tam lišíme v nějakých detailech, ale uznávám, že váš pozměňovací návrh, pane poslanče Munzare, prostřednictvím paní místopředsedkyně - protože bezesporu vznikal pravděpodobně ve spolupráci s úředníky Ministerstva financí - tak je propracovanější. Takže já jsem připravená nebo my jsme připraveni, náš klub, hlasovat pro změnu procedury. Jsme připraveni podpořit i ten váš pozměňovací návrh, protože nám jde o věc. Jde nám o to, aby se podnikatelům ulevilo, aby tato zbytečná prostě byrokracie na ně nedopadla. Děkuji. (Potlesk z lavic ANO.) ***
