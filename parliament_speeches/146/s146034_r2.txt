File: s146034.htm
Anchor: r2
Date: 46. schůze, 25. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, dneska máme pravděpodobně poslední jednací den, kde budeme projednávat třetí čtení a já bych rád vystoupil k důležitým záležitostem, o kterých dneska budeme rozhodovat.
Zejména tady máme totiž pozměňovací návrh, který s ohledem na bitcoinovou aféru přichází se skandálním záměrem osvobodit bitcoinové miliardáře od placení daní, osvobodit ty, kteří mají zisk z bitcoinů v jednom kalendářním roce více než 40 milionů korun. To tady není žádná úprava pro nějaké drobné střadatele, to je úprava, která je opravdu pro bitcoinové miliardáře a současně se týká i obchodních podílů. To, co bylo schváleno v konsolidačním balíčku touto Sněmovnou, chce teď vláda z iniciativy Zbyňka Stanjury revidovat a vypustit tuto úpravu, to zastropování, tak aby ti, kteří mají v dnešní době rekordní zisky, nemuseli platit vůbec žádné daně. To nepovažuju za spravedlivé.
Chci upozornit ještě na to, že tady je druhý aspekt celé té záležitosti, který se opět týká naší vděčné problematiky praní špinavých peněz. Je to totiž ten prodej podílu a jeho osvobození, které bylo využito v transakci pana Ludvíka v Africe, v Beninu. Když tam přijeli a předstírali, že budou nakupovat zahraniční firmu SBI Holding S. A. za desítky milionů korun, tak ve skutečnosti celá tato aktivita byla provozována kvůli tomu, aby se vyhnuli placení daní z těch vypraných peněz.
Já chápu, že jsou legitimní, samozřejmě drtivá většina jsou dobře vybudované firmy a ti podnikatelé by měli mít státní podporu zejména v tom, že je dobré právní prostředí, ale spousta těch podnikatelů, kteří vybudovali miliardové firmy, říká, že je připravena se podílet na fungování tohoto státu, že si uvědomuje, že díky tomuto státu mohli vybudovat ty firmy, a jsou ochotni platit daně. Domnívám se, že záměr osvobodit ty největší příjmy nad 40 milionů korun od daně je opravdu nemravný. Chápal bych, kdyby se osvobozovaly ti nejchudší, to má nějakou logiku, ale osvobodit ty úplně nejbohatší s největšími příjmy, to zkrátka považuju -⁠⁠⁠⁠⁠⁠ v dnešní situaci státu, kdy máme rekordní zadlužení, hrozí nám, že narazíme na dluhovou brzdu, tak se teď budeme tady vzdávat miliard korun na potenciálních příjmech z kryptoměn a z prodeje podniku -⁠⁠⁠⁠⁠⁠ považuju za nepřijatelné.
Já si naopak myslím, že pokud chceme pomáhat našim občanům, tak bychom měli splnit to, co vláda slíbila ve svém programu. Vláda slíbila v programu, že zvýší slevy pro rodiny na dani, tak aby se jim postupně navyšovaly, jako se navyšují důchody. Důchody se samozřejmě navýšily za vládnutí, za toto volební období, to je nějakých 5 000 korun plus, ale sleva na poplatníka, ta se nezvyšovala nebo zvyšuje se strašně pomalu, když se podíváme v dlouhodobém období. Poslední velké zvýšení, které se dělalo, bylo z iniciativy našeho kolegy Mikuláše Ferjenčíka. Právě takováto daňová změna by prospěla drtivému podílu českých rodin, protože se to odhaduje, že kdyby se zvýšila daňová sleva na poplatníka, daňová sleva na dítě, tak by to znamenalo navýšení o 14 500 korun. To je skutečná změna, která by pomohla rodinám v České republice. ***
