File: s146052.htm
Anchor: r8
Date: 46. schůze, 25. června 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo, pane předsedající. Rád bych přednesl stanovisko klubu SPD. Dámy a pánové, při projednávání námi podaných pozměňovacích návrhů na výboru pro bezpečnost nebyly podpořeny poslanci vládní koalice klíčové pozměňovací návrhy k tisku číslo 931, které měly zpřísnit tresty pro převaděče nelegálních migrantů a zároveň zavést sankce pro letecké dopravce, kteří nám sem ty nelegální migranty eventuálně přepraví. To, že tyto návrhy nebyly schváleny, považujeme za nepochopitelné, protože tady v žádném případě nejde o nějakou ideologii, ale jde o bezpečnost primárně našich občanů.
Na čem se určitě shodneme, že převaděčství je zločin. Je to organizovaná činnost napojená často na mezinárodní zločin. Tito lidé nerespektují zákony -⁠⁠⁠⁠⁠⁠ ani naše, ani ty evropské -⁠⁠⁠⁠⁠⁠ a my tím, že ty tresty nezpřísňujeme, vlastně vysíláme takový vzkaz, že nám to přijde naprosto v pořádku.
Druhý návrh, postihy pro letecké společnosti. Je rovněž naprosto logické, když dopravce přiveze na naše letiště cizince bez víz nebo s očividně neplatnými doklady, tak by měl nést svůj díl zodpovědnosti. Proč bychom to měli řešit až my na našem území a na letišti? Proč se tím má zatěžovat náš azylový a bezpečnostní systém? Jen tak mimochodem, i jiné státy Evropské unie už podobná opatření mají, takže nevidím důvod, proč bychom se v tomto případě k nim nemohli připojit.
Další návrhy, například k zamezení obstrukcí ze strany nelegálního migranta v případě jeho vyhoštění bohužel také nebyly doporučeny. Nechápeme, proč vlastně se Sněmovna bojí udělat... přitvrdit proti nezákonné činnosti, proti nelegálnímu převaděčství, protože ono se to opravdu samo nevyřeší. Tady se ukazuje, že současné postihy jsou nedostatečné, že oni si z nich nic nedělají, a jak se říká, na hrubý pytel hrubá záplata. Tak prostě bychom měli proti nim přitvrdit.
Pokud skutečně nebudeme konat, tak blíží se nám tady ten migrační pakt, který bude platit za rok, a k nám budou přicházet takzvaně papírově očištění nelegální migranti z jiných států Evropské unie. Příště to nemusí být jenom přes zelenou hranici, ale klidně i tím letadlem.
Hnutí SPD dlouhodobě říká: Musíme chránit naši zemi, musíme zajistit naši vnitřní bezpečnost, musíme chránit naše hranice, náš právní řád a naši národní suverenitu. K tomu patří rozhodně i zákony, které nejsou takzvaně jen pro srandu králíkům. Proto velice litujeme, že tyto naše klíčové návrhy neprošly, a z tohoto důvodu nemůžeme podpořit zákon v této podobě, který je pouze kosmetický a alibistický a ty největší problémy skutečně neřeší. Děkuji za pozornost.

