File: s146041.htm
Anchor: r12
Date: 46. schůze, 25. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji, pane místopředsedo. Vážené kolegyně, vážení kolegové, nacházíme se ve třetím čtení zákona o jednotném měsíčním hlášení zaměstnavatele. Začnu pozitivně. Určitě je to krok správným směrem, ale zda a v jaké míře toto hlášení přinese tolik požadované zjednodušení a odlehčení od administrativy, ukáže až čas. Dosavadní průběh tomu totiž vůbec nenasvědčuje.
Doposud totiž neexistuje jasný návrh ani náznak konkrétního formuláře, který by zaměstnavatelé měli vyplňovat. To je z našeho pohledu dost problematické. My tedy dnes totiž nemáme stále přehled o tom, co bude přesně vyžadováno, a tedy vlastně co samotné jednotné měsíční hlášení fakticky bude znamenat. Podnikatelé, kterých se to samozřejmě přímo týká, jsou na tom úplně stejně. Nechci si ani představovat, že se celý systém spustí bez řádného testování, s nepřehlednou strukturou a takovou mírou byrokracie, že ve výsledku přinese víc problémů než dosavadní stav. Vzhledem k tomu, jak byl návrh měsíčního hlášení připraven, jsou tyto obavy nás, ale i podnikatelského sektoru více než oprávněné. Přiznejme si, že zrovna tento kabinet nemá po předchozích zkušenostech naši velkou důvěru. Proces digitalizace stavebního řízení máme ještě všichni v čerstvé paměti, ale o tom teď mluvit nechci.
Zákon navíc v původním znění obsahoval i naprosto nepochopitelnou změnu, která se týkala zrušení srážkové daně, čímž by vznikla nová povinnost podávat daňové přiznání pro celé spektrum lidí, a to studenty s více brigádami, rodiče na mateřské či důchodce. Pro nás to bylo naprosto nepřijatelné, proto jsme vytvořili pozměňovací návrh, jehož cílem bylo zabránit zbytečnému navyšování administrativní zátěže nízkopříjmových skupin obyvatelstva, zejména zaměstnanců s nepravidelnými nebo příležitostnými příjmy. Zrušením možnosti využití srážkové daně by byla těmto osobám nově ukládána povinnost podávat daňové přiznání, což navyšuje nejenom byrokratickou, administrativní zátěž zaměstnanců, ale i orgánů státní správy.
Samotné připomínkové řízení k tomuto rušení institutu srážkové daně vyvolalo silnou vlnu nesouhlasu, a to zejména ze strany daňových poradců. Ministerstvo financí však nejprve jakoukoliv chybu odmítalo připustit a nové povinnosti bagatelizovalo. Teprve když náš tlak, ale i tlak odborné veřejnosti a médií zesílil, muselo Ministerstvo financí přiznat, že návrh je neudržitelný. Dnes to vypadá, že vláda od záměru navyšování administrativy opravdu ustoupila. Vycházím z pozměňovacích návrhů, které jsou v systému a o kterých za chvíli budeme hlasovat. Pozměňovací návrh, na kterém jsme trvali, zajistí, aby nedošlo k rozšiřování okruhu osob, které mají daňové přiznání podávat. Podařilo se nám tedy vybojovat, aby v situacích souběhu s drobným přivýdělkem na základě dohody o provedení práce byla pouze dobrovolnost podání daňového přiznání. To je bezpochyby dobrá zpráva. Stále však pokládám náš pozměňovací návrh za lepší a přehlednější řešení. Institut srážkové daně představuje dlouhodobě osvědčený a administrativně nenáročný způsob zdanění nízkých a příležitostných příjmů. ***
