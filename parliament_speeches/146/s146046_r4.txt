File: s146046.htm
Anchor: r4
Date: 46. schůze, 25. června 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo, pane předsedající. Vážené kolegyně, vážení kolegové, pouze takto krátce ve faktické,⁠⁠⁠⁠⁠ ale musím navázat na svoji kolegyni a vrátit se k příspěvku na péči. Musím říct, že to byla po celou dobu, co jsem tady, moje priorita. Je mi velmi líto a smutno za ty lidi v I. stupni -⁠⁠⁠⁠⁠⁠ a i ve II. -⁠⁠⁠⁠⁠⁠ že v I. stupni nedostali přidáno díky vám, koaličním poslancům, ani korunu a v II. stupni to byla opravdu velmi nízká částka, a to vzhledem k tomu, co se v minulých letech v České republice dělo v ekonomice: vysoká inflace, skokové navýšení cen potravin, energií, ale i služeb, a to i služeb sociálních, a to díky tomu, že se zvedala úhradová vyhláška, která zvedla cenu těch sociálních služeb, které si tito lidé i v I. stupni nutně potřebují zaplatit, protože jak už tady bylo řečeno, jsou to lidé, kteří nezvládají tři až čtyři základní životní potřeby.
Takže já vás chci poprosit, podpořte náš pozměňovací návrh, který alespoň přidává těm lidem nějakou slušnější částku, protože musím říct, že to, co navrhuje pan poslanec Navrátil se svými kolegy, je opravdu v porovnání s tím, co všechno se tedy v té ekonomické sféře stalo, velmi nízké. U toho I. stupně je to opravdu až směšná částka, takže vás chci, kolegové, poprosit o podporu pozměňovacího návrhu našeho -⁠⁠⁠⁠⁠⁠ kolegů ze sociálního výboru -⁠⁠⁠⁠⁠⁠ nebo paní poslankyně Šafránkové, ať tito lidé se konečně dočkají nějaké slušnější finanční částky. Děkuji.

