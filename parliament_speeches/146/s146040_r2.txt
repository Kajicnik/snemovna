File: s146040.htm
Anchor: r2
Date: 46. schůze, 25. června 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo. My jako klub Pirátů jsme se rozhodli podpořit taky pozměňovací návrhy, které směřují k tomu, aby byly řekněme zmírněny požadavky u náběhu u těch menších firem a naopak aby ten systém fungoval u těch firem velkých. To považuju za pozitivní.
Ale obecně bychom šli cestou toho, aby stát a Evropská unie více podporovali firmy v tom, aby poskytly třeba nástroje, které umožní vypočítat si tu emisní stopu, a nikoliv cestou toho, že se to zkrátka hodí, nějak se zachovejte v situaci, kdy ten trh i v oblasti třeba konzultantů na to není vůbec připravený.
Takže domníváme se, jak už jsem tady o tom mluvil při předchozím projednávání, že Evropská komise, která rozhodovala o těch standardech a o těch data pointech, to přehnala s tím rozsahem a že by bylo dobré to rozfázovat, a proto podpoříme ty pozměňovací návrhy, které v podstatě jdou ruku v ruce s balíčkem Omnibus, který se projednává v Evropské unii.
To, co ale podpořit nemůžeme a považujeme za poněkud rizikové - a upozornili na to i auditoři - je snížení standardu vyhotovování účetních závěrek, tak aby některé firmy nemusely nově mít audity. To je věc, která pokud se bude rozšiřovat, tak může zhoršit transparentnost vůbec podnikání v České republice. Víme, že už dneska jsou velké problémy, že řada firem v podstatě dělá nekalou konkurenci, že vůbec o sobě nezveřejňuje údaje. Ačkoliv má povinnost je na justice.cz zveřejňovat, tak je tam vůbec neumisťuje a soudy vůbec nebo ve velmi malém rozsahu kontrolují, jak ty firmy, které mají tu povinnost, zveřejňují ty potřebné údaje. Takže to je...
Cestou je zajistit vymahatelnost už těch stávajících povinností u všech subjektů, opatrně přidávat další a poskytovat podporu těm subjektům, aby svoje povinnosti mohli plnit, a současně usilovat o to, abychom skutečně v horizontu několika let nebo třeba jedné dekády dosáhli toho, že budeme přesně - rozumně přesně - měřit emise uhlíku a že budeme schopni vést k odpovědnosti znečišťovatele životního prostředí, tak aby platili za to znečištění, které vypouští do ovzduší. Děkuji za pozornost.

