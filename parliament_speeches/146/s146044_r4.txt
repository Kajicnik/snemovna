File: s146044.htm
Anchor: r4
Date: 46. schůze, 25. června 2025
Speaker: Poslanec Jiří Havránek

Speech:
Poslanec Jiří Havránek:: Kolegyně, kolegové, krásný dobrý den i ode mě. Nejprve si dovolím poděkovat za to, co proběhlo v minulém zákoně, protože opravdu jednotné měsíční hlášení zaměstnavatele považuju za jeden z největších digitalizačních kroků, který opravdu ocení jak zaměstnanci, tak zaměstnavatelé.
Nicméně rád bych se tedy vyjádřil ještě k jednomu z pozměňovacích návrhů, který je tady poměrně předmětem diskuse, a nejenom dnes, ale posledních čtrnáct dnů. Na úvod si dovolím zmínit takovou krátkou časovou osu, která nás lehce uvede do příběhu, protože 12. 7. 2023 jsme začali s prvním čtením konsolidačního balíčku, projednávali jsme ho tady až do 13. 10. 2023, kdy došlo tedy ke konečnému hlasování. Během tohoto času zaznívala celá řada kritiky ze strany opozice, mimo jiné právě i na omezení osvobození při prodeji cenných papírů a podílu v obchodních společnostech s ohledem na navršený nový limit 40 milionů korun. Tento limit, pokud se nepletu, následně byl odložen a nyní je platný od 1. 1. letošního roku.
Další důležitý bod v téhle časové ose je 6. prosince 2024, kdy jsme jednomyslně -⁠⁠⁠⁠⁠⁠ a já za to znovu děkuju, zatleskali jsme si tady za to, měli jsme všichni velkou radost -⁠⁠⁠⁠⁠⁠ napříč politickým spektrem schválili tento pozměňovací návrh ve sněmovním tisku 694, který... jímž jsme dali zákonné parametry časového a hodnotového testu u kryptoměn naroveň akciím a cenným papírům. Od té doby všichni ústně, minimálně ústně, podporujeme jak kryptoměny, podporujeme startupy, podporujeme podnikání. Ano, cirka před jedním měsícem, skoro na den přesně, začala kauza spojená s kryptoměnami na Ministerstvu spravedlnosti. Ano, v ten samý týden jsme s panem ministrem Stanjurou předložili pozměňovací návrh, kterým rušíme ten dlouhodobě kritizovaný limit při prodeji cenných papírů, podílů v obchodních společnostech a samozřejmě na základě rozhodnutí sto procent Poslanecké sněmovny naroveň byly nastaveny i kryptoměny, a proto tedy logicky i u kryptoměn, aby nevznikala žádná disproporce, protože jsme říkali, že chceme nastavit jednotné zdanění u tady těchto aktiv.
Věcná souvislost s kauzou Jiřikovský není žádná. Zkusím ji doložit. Znamenalo by to totiž, že pan Jiřikovský za prvé legálně mohl tyto kryptoměny s příznakem směnit. Shodneme se všichni na tom, že ten příznak, který vidíme v blockchainu, tam je poměrně jasný. Za druhé bychom přistupovali na tezi, že pokud by se mu je podařilo směnit, tak by byl vůbec ochotný je zde danit, a o tom já pochybuji. Nicméně kryptoměny v celém příběhu toho pozměňovacího návrhu, prosím, nejsou tím klíčovým, protože -⁠⁠⁠⁠⁠⁠ znovu opakuji -⁠⁠⁠⁠⁠⁠ lump, který má kryptoměny s příznakem, je nesmění. To je fakt.
Počet těch, kteří ale drží v České republice jako fyzická osoba v tak vysokém objemu kryptoměny, jsou jednotky a mnozí z nich jsou navíc takzvanými hodlery, což jsou ti, kteří je budou držet i nadále. "Hodl" je taková přesmyčka ze slova anglického "hold", což znamená držet. A proč to drží? Za prvé, protože kryptoměny rostou na hodnotě, a tím roste jejich majetek, no a za druhé, jsou to nadšenci do této technologie.
Další bod, klíčové v tomto návrhu jsou totiž převody podílů firem. Přiznám se, že za ty dva roky od konsolidačního balíčku jsem nedostal za nic tak naloženo na různých podnikatelských fórech, jako právě za navržení tohoto limitu, protože se to samozřejmě týká startupů, rodinných firem, které v podstatě logicky držíte ve svém vlastnictví déle než tři roky, a dalších a dalších věcí. Kdybych tak měl provést, v uvozovkách, velmi složité srovnání k dopadu toho pozměňovacího návrhu, tak se bavíme o jednotlivcích na straně držitelů kryptoměn a naopak o stovkách firem. Přiznám se, že mě trápí jedna jediná věc, a to když někdo říká o nekomunikaci tohoto pozměňovacího návrhu, protože v posledních čtrnácti dnech jenom já jsem zde na plénu Poslanecké sněmovny vystoupil asi šestkrát a velmi si vážím -⁠⁠⁠⁠⁠⁠ vidím támhle paní kolegyni Richterovou, prostřednictvím pana předsedajícího -⁠⁠⁠⁠⁠⁠ toho, že i v rámci vlastně faktických poznámek jsme tady diskutovali, tuším, před jedním týdnem a ta diskuse byla opravdu věcná. Netahali jsme do toho nijak kauzu Jiřikovský, ale bavili jsme se přesně o tom, kolik je například těch držitelů kryptoměn v takto vysokém množství.
Můžeme se politicky neshodnout na tom, zda se tento limit -⁠⁠⁠⁠⁠⁠ který, znovu opakuji, je platný od 1. 1. 2025, letošního roku -⁠⁠⁠⁠⁠⁠ má, či nemá rušit. Chápu, že třeba zrovna pro Pirátskou stranu, pro kterou to byla vlajková loď v rámci konsolidačního balíčku, je to věc důležitá a rozumím vlastně těm pohledům. Nicméně každý, kdo stejně jako já tvrdí, že ty bitcoiny, které tedy pan Jiřikovský držel na své peněžence, jsou takzvaně flagnuté, mají podezřelý původ, tak musí zároveň se znalostí AML zákona a fungování kryptoměnového trhu vědět, že legální prodej panem Jiřikovským v podstatě není možný.
Právě toto -⁠⁠⁠⁠⁠⁠ že to není v podstatě možné legálně tedy zpeněžit, převést do jakékoliv fiatové měny -⁠⁠⁠⁠⁠⁠ já prosím považuju za potvrzení nesouvislosti toho pozměňovacího návrhu s tou kauzou spojenou s panem Jiřikovským. Věřím a doufám, že i směrem k panu kolegovi Hendrychovi, kterého já si vážím, prostřednictvím pana předsedajícího, je i tohle nějaká odpověď na to, co zde zaznělo. ***
