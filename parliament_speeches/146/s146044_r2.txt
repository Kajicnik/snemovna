File: s146044.htm
Anchor: r2
Date: 46. schůze, 25. června 2025
Speaker: Poslanec Igor Hendrych

Speech:
Poslanec Igor Hendrych:: Tak děkuji vám za slovo, vážený pane místopředsedo. Vážené dámy, vážení pánové, vážený pane ministře, já nebudu příliš dlouhý, stručně okomentuji tisk 926 nejen ze svého pohledu, ale i z pohledu hnutí ANO. Z nekonfliktního sněmovního tisku 926, který je souvisejícím zákonem k jednotnému měsíčnímu hlášení zaměstnavatele, se stal zákon, který se stal v podstatě poslední příležitostí, jak zjevně tedy na poslední chvíli provést v různých legislativních oblastech nějaké změny, některé více, některé méně žádoucí, některé přímo nežádoucí. Nechci to nějak jednotlivě teďka hodnotit, chci se zaměřit na některé problematické oblasti. Rád bych se za hnutí ANO vyjádřil k tomu, za jakých podmínek, za jakých okolností jsme ochotni hlasovat pro tento zákon, jako o celku.
Úplně první vlastně byl nahrán, pro nás nepřijatelný, pozměňovací návrh Ministerstva financí, který v podstatě rušil srážkovou daň a o kterém se tady obsáhleji vyjádřila u předchozího -⁠⁠⁠⁠⁠⁠ jinak velmi žádoucího a před chvílí schváleného -⁠⁠⁠⁠⁠⁠ tisku 925 moje ctěná kolegyně, předsedkyně Alena Schillerová. Vysvětlila, že došlo k dohodě se Zbyňkem Stanjurou, který nahrál alternativní návrh, který tak jako ten její tu srážkovou daň v důsledku zachovává. Samozřejmě my považujeme ten náš návrh za lepší, ale i ten, který byl tedy následně nahrán Zbyňkem Stanjurou jako poslanecký návrh, je pro nás přijatelný. Je to velmi důležitá podmínka k tomu, abychom pro ten zákon jako celek hlasovali, že jeden z těchto dvou zákonů projde.
Další podmínka -⁠⁠⁠⁠⁠⁠ a tu považuji za nepřekročitelnou, už to tady bylo také dneska několika mými předřečníky zmíněno -⁠⁠⁠⁠⁠⁠ to je pozměňovací návrh rovněž Zbyňka Stanjury, poslanecký návrh, který považujeme za skandální, a to je rušení povinnosti mimo jiné i na bitcoinové transakce nad 40 milionů korun. Ve světle nevyjasněné role Zbyňka Stanjury v bitcoinové aféře by bylo nanejvýš vhodné -⁠⁠⁠⁠⁠⁠ mimo jiné tedy, ten zákon sám o sobě je tedy velice špatný, ale to už také bylo tady rozebráno -⁠⁠⁠⁠⁠⁠ aby ho nyní stáhl. Má pro to ještě příležitost, v tuhle chvíli ten pozměňovací návrh lze stáhnout a já bych mu to doporučoval, pokud má aspoň elementární pud politické sebezáchovy Zbyněk Stanjura v tuto chvíli. Bude velice zajímavé, pokud ho nestáhne, jak se k tomu postaví vládní koalice a jak se k tomu postaví při hlasování poslanci ODS, konkrétně k tomuhle pozměňovacímu návrhu. Bude to zajímavé sledovat nejenom pro nás, ale i pro občany České republiky.
Blížím se k závěru, další podmínkou pro to, abychom hlasovali pro tento zákon jako pro celek, je, aby prošel alespoň jeden z pozměňovacích návrhů, které zvyšují příspěvky na péči. Tady ale nepředpokládám, vzhledem k tomu, že jeden z těch návrhů je koaliční, že by tomu tak nebylo, ale pro nás je to velmi, velmi důležitá podmínka. To je z mé strany dneska všechno. Děkuji vám za pozornost.

