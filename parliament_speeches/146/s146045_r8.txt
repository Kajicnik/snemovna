File: s146045.htm
Anchor: r8
Date: 46. schůze, 25. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuju pěkně, pane předsedající. Já bych taky ráda stručně a věcně doplnila, že samozřejmě u toho, o čem se tady jedná už několik týdnů, jde o tu podivnou náhodu. O tu podivnou náhodu, s kterou... s vědomím té bitcoinové záležitosti byl nahrán ten pozměňovací návrh. Samozřejmě pro Piráty jako stranu, která chce předvídatelný daňový systém, srozumitelný daňový systém a férový přístup k lidem i firmám, nám připadá, že jednotné zdanění je to, co má být tím cílem. Takže v situaci, kdy je navržená nulová daň, samozřejmě nejen pro bitcoinové miliardáře, ale u nich to je prostě extrémně viditelné, tak nám to přijde velmi bizarní, jeden den před propuknutím kauzy špinavých bitcoinů. Tohle je první podivná shoda okolností.
Samozřejmě to, co není shoda okolností, ale to, co je prostě vědomé rozhodnutí za tím předloženým návrhem ze strany ODS, je, že zaměstnanec s minimální mzdou odvádí na odvodech a pojistném 36 procent, ten s průměrnou mzdou má to zatížené těmi odvody a pojistným a daní z práce na nějakých 41 procent zhruba a tady by u obrovských částek, u zhodnocení v průběhu jednoho zdaňovací období, čili typicky jednoho roku, nad 40 milionů korun -⁠⁠⁠⁠⁠⁠ čili u těch největších hráčů, u těch opravdu největších prodejů a podobně -⁠⁠⁠⁠⁠⁠ měla být nulová daň? Vždyť to nedává smysl. Bavíme se o každé koruně, která může jít do školství, zdravotnictví. To, co se týče nastavení daňového prostředí v okolních zemích, ukazuje, že je naprosto normální tyto vysoké zisky také zdaňovat, tak jako je zdaňováno téměř vše.
Takže my chceme jednotný přístup, férový přístup. Tak jako podporujeme zaměstnanecké akcie -⁠⁠⁠⁠⁠⁠ roky jsme je chtěli, roky jsme k tomu přispívali a jenom prostě stručně, náš bývalý člen a bývalý poslanec samozřejmě stojí za těmi jednáními o těch návrzích zaměstnaneckých akcií -⁠⁠⁠⁠⁠⁠ tak stejně tak vedle toho, že víme, že startupy potřebují právě to, aby konečně platil princip, že se nezdaňuje předtím, než člověk má k dispozici ty peníze -⁠⁠⁠⁠⁠⁠ typicky se tomu říká, že prostě žádné daně předtím, než přijde ten cash -⁠⁠⁠⁠⁠⁠ tak potřebujeme současně, aby byli lidé opravdu přesvědčeni o tom, že ten náš daňový systém je spravedlivý pro všechny, pro malé i velké hráče platí obdobná pravidla. Když se na to podívám, tak prostě nula procent, to znamená daňový ráj. To nedává smysl.
Co se týče těch dopadů bitcoinové kauzy, to si fakt musí vyhodnotit sama ODS. My jenom opakovaně upozorňujeme, že spoluzodpovědnost nese pan ministr Stanjura. Měl by být nahrazen nezávislým expertem nebo expertkou.
Řešení pro lidi, domácnosti vidíme i ve dvou pozměňovacích návrzích u tohoto zákona. Navrhujeme za prvé to navýšení, valorizaci slevy na poplatníka, protože to je věc, která je zase roky zamrzlá. Chceme, aby to konečně bylo navázané na proměnlivý ukazatel, a sice na 75 procent průměrné mzdy, na tři čtvrtiny průměrné mzdy, aby se opravdu normálně, předvídatelně, rok za rokem navyšovala sleva na poplatníka tak, aby zůstávala na stabilní hodnotě. ***
