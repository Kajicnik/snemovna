File: s146023.htm
Anchor: r2
Date: 46. schůze, 25. června 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo. Vážené dámy, vážení pánové, opravdu nerozumím tomu, proč jsme tady museli dnes tři a půl hodiny poslouchat něco, co by snad patřilo do soudní síně jako obhajoba trestně stíhané osoby, ale tady v Poslanecké sněmovně to bylo určeno úplně špatnému publiku.
My tady, prostřednictvím pana předsedajícího, pane Babiši, vaši kauzu nevyřešíme. Pokud máte závěrečný projev, mohl jste ho říct u soudu. Tam je to místo, kde mají být takovéto záležitosti představeny. Takže samozřejmě si klademe otázku, proč tady taková vystoupení posloucháme. Víme, že jediná kompetence naší Sněmovny ve vztahu k politikům, včetně vás, prostřednictvím pana předsedajícího, je rozhodovat o imunitě. Takže skutečně jestli jste nám tím chtěl říct, že pokud vyhrajete volby, tak si schválíte imunitu, protože to je celé politický proces, tak jste tady nemusel tři a půl hodiny kňourat, prostřednictvím pana předsedajícího. Tohle jste si opravdu měl říct včera u soudu a netahat to sem do Poslanecké sněmovny.
Já si myslím, že máme i nějaké důležité návrhy zákonů dneska na programu, například -⁠⁠⁠⁠⁠⁠ a paní předsedkyně Schillerová o tom mluvila několikrát -⁠⁠⁠⁠⁠⁠ máme tady firmy, které čekají na ESGs, to znamená ty zprávy o udržitelnosti. Firmy jsou dneska v nejistotě, nevědí, jaké povinnosti podle Evropské unie budou muset plnit, jak budou vykazovat svoje činnosti ve vztahu k životnímu prostředí a tak dále, a měli bychom jim poskytnout mnohem větší jistotu. Ty firmy na to čekají, čeká na to průmysl a způsobuje jim to ekonomické škody.
Samozřejmě si myslím, že máme na programu některé věci, se kterými souhlasit nemůžu, ale přednostně bychom se měli věnovat i těmto záležitostem, nikoliv celý den proobstruovat. Přece jenom teď už máme půl jedné a za chvíli bude schůze končit, takže se obávám, že na té dnešní mimořádné schůzi toho mnoho nestihneme. ***
