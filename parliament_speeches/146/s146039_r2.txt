File: s146039.htm
Anchor: r2
Date: 46. schůze, 25. června 2025
Speaker: Poslanec Vojtěch Munzar

Speech:
Poslanec Vojtěch Munzar:: Děkuji, paní předsedající. Já budu velmi stručný. Vážené kolegyně, vážení kolegové, já jsem se přihlásil kvůli třem věcem.
První věc je, abych v rozpravě načetl legislativně technické úpravy. Byl jsem o to požádán legislativou, to znamená, načtu je:
"1. legislativně technická úprava na straně 12 v části pozměňovacího návrhu (správně: návrhu) AIII je uveden novelizační bod 24, který obsahuje číslovku ‚9‘. Tato číslovka správně patří na konec novelizačního bodu 23 a bod 24 se celý zrušuje;
(2.) na straně 13 v návrhu B3 paní poslankyně Schillerové má být správně uveden ‚čl. III‘, nikoliv ‚čl. I‘."
Tím jsem mu učinil zadost tomu, o co mě požádala legislativa, nicméně chtěl bych vaši pozornost přenést k pozměňovacím návrhům, na kterých jsme se i bavili s paní předsedkyní Schillerovou a dohodli jsme se na tom, že bude navržena změna procedury. Proto tady vystupuji. Jenom to vysvětlím. Ty pozměňovací návrhy jdou zejména na pomoc podnikatelům v tom smyslu, abychom je zbytečně jako stát administrativně nezatěžovali. Možná jste slyšeli o takzvaných ESG reportech, které se měly rozšiřovat na další firmy. Je to na základě zelených regulací a z mého pohledu je to zbytečná a velmi nákladná - velmi nákladná - administrativa, která ty firmy stojí miliony. My jsme se o tom bavili i na rozpočtovém výboru. Měli jsme několik jednání s paní předsedkyní Schillerovou. Musím ocenit velmi věcnost a konstruktivnost těchto jednání. Dohodli jsme se nakonec na změně procedury, protože nám jde v našich pozměňovacích návrzích o stejnou věc, nicméně jsou tam určité drobnosti v tom, že třeba ten pozměňovací návrh můj, který si přijmul rozpočtový výbor za svůj, omezuje i stávající počet povinných subjektů z 500 na 1 000 zaměstnanců a omezuje třeba i informační povinnosti, které mohou ty firmy vyžadovat od svých subdodavatelů, protože to jde... V těch ESG reportech to je takový systém, že ty firmy požadují některé věci po svých subdodavatelích. Takže to je jedna věc, kterou jsem tady chtěl říci. Jde nám o stejnou věc: snížit tuto zátěž - velmi drahou a velmi zbytečnou - na tyto firmy.
Druhá věc, na kterou vás chci upozornit v rámci toho pozměňovacího návrhu A, bude také zvýšení limitu pro povinné auditování účetních závěrek a de facto, pro vaši informaci, se jedná o zrušení povinnosti mít audit účetních závěrek pro malé firmy. Tento limit se patnáct let nezměnil, znamenalo to, že se ta povinnost rozšiřovala neustále na další a na další firmy. I pravidla Evropské unie hovoří o tom, že malé firmy nemusí mít povinnou účetní závěrku, takže my to dáváme do dobrovolného režimu a rušíme tu povinnost.
Chtěl jsem být velmi stručný a vysvětlit, proč budu navrhovat změnu procedury. Děkuji.

