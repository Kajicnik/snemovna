File: s146058.htm
Anchor: r3
Date: 46. schůze, 25. června 2025
Speaker: Poslanec Josef Kott

Speech:
Poslanec Josef Kott:: Děkuji pěkně za slovo, pane místopředsedo. Já si zde dovoluji okomentovat pozměňovací návrh, sněmovní dokument 6872, a to vzhledem k tomu, že v rámci projednání - jak řekl pan ministr - zemědělského výboru tak k tomuto pozměňovacímu návrhu bylo přijato nebo bylo doporučeno neutrální stanovisko a zemědělský výbor nepřijal stanovisko, nicméně já jsem si nechal zpracovat odborný posudek k tomuto pozměňovacímu návrhu a v podstatě mám tedy nějakých sedm bodů, proč si myslím, že tento pozměňovací návrh - za prvé - nepatří k novele tohoto zákona, protože jsme nedávno probírali veterinární zákon, kde už jsme tuto záležitost řešili, ale z odborného hlediska, protože jsem neměl možnost v rámci zemědělského výboru toto přednést, tak si to dovolím učinit nyní.
Tak proč se domnívám, že bychom s tímto pozměňovacím návrhem neměli vyslovit souhlas? Praxe dvou let jako člena rodinného zemědělského hospodářství s chovem hospodářských zvířat je sama o sobě naprosto nedostatečná pro umožnění provádění odborných veterinárních činností a nelze ji postavit naroveň vysokoškolského, vyššího odborného, středoškolského vzdělání s maturitou. Navržená úprava by zcela zastřela rozdíl mezi chovateli bez nabytého vzdělání ve vymezených oblastech, respektive oborech, a chovateli, kteří absolvovali vysokoškolské vzdělání, střední vzdělání s maturitní zkouškou nebo vyšší odborné vzdělání. Je pak otázkou, jaký smysl by získání takovéhoto mělo jako takového.
Druhá věc, proč se domnívám, že bychom s tím neměli vyslovit souhlas, pozměňovací návrh je odůvodněn získáním potřebné kvalifikace, možnosti absolvovat specializovanou odbornou průpravu se zaměřením na provádění odborných veterinárních úkonů podle § 64b odst. 3 veterinárního zákona. Ve skutečnosti však navrhované rozšíření umožňuje na základě členství v rodinném zemědělském hospodářství provádět injekční aplikaci léčiv u hospodářských zvířat podle § 64b odst. 2 veterinárního zákona, a to bez jakékoliv odborné způsobilosti nebo odborné průpravy, pouze na základě formálního členství v rodinném zemědělském hospodářství.
Třetí věc, pokud jde o možnost absolvovat specializovanou odbornou úpravu se zaměřením na provádění odborných veterinárních úkonů podle § 64b odst. c) veterinárního zákona, že kurz specializovaná odborná průprava je (se?) zaměřením na provádění odborných veterinárních úkonů chovatelem hospodářských zvířat je koncipován tak, že je určen pro chovatele, kteří již odborný základ v rámci svého vzdělávání nabyli, a jeho obsahem je především teorie, zejména související požadavky právních předpisů.
Za čtvrté, značně problematické je vymezení, co se má rozumět dvouletou praxí jako člena rodinného zemědělského hospodářství s chovem hospodářských zvířat. Není jasné, co vše by měla praxe zahrnovat, aby mohla být uznána, jakým způsobem by měly být nastaveny její podmínky, kdo a kdy by ji měl potvrzovat.
Návrh zcela opomíjí problematiku welfare zvířat, neboť právní úprava je provázána se zákonem č. 246/1992 Sb., o ochraně zvířat proti týrání.
Asi to zkrátím. Ještě dvě záležitosti, které zde chci zmínit: Považuji za vhodné zdůraznit, že podle § 64b odst. 1 veterinárního zákona a § 33 vyhlášky číslo 176/2023 Sb., o zdraví zvířat a o jeho ochraně a o oprávnění provádění odborné způsobilosti k výkonu některých odborných veterinárních činností, ve znění vyhlášky číslo 90/2025 Sb., mohou některé úkony provádět chovatelé hospodářských zvířat bez jakéhokoliv školení.
Ještě konkrétně to, o čem jsem mluvil na začátku. My jsme zde napříč politickým spektrem došli k nějakému konsenzu při projednávání veterinárního zákona, který se v podstatě nakonec tvářil jako antibyrokratický balíček zemědělský, za což jsme rádi, a zde byla s účinností od 1. dubna 2025 právní úprava právě § 64b odst. 3 rozvolněna tak, že - jak jsem zde už zmínil - okruh oprávněných osob se rozšiřuje na osoby, které získaly odbornou způsobilost vysokoškolským bakalářským studiem a odborným vzděláním jako takovým. Účinnost skutečně je velice, velice čerstvá a myslím si, že bychom nejdříve měli dát prostor pro to, jestli je ta novela zákona, tak jak jsme ji nastavili, schválili a nabyla účinnosti, jestli je dostačující. Domnívám se, že bychom se neměli dále vlamovat do zooveterinárních záležitostí, protože tak jak je tento pozměňovací návrh předkládán, tak si myslím, že v rámci ochrany zvířat, tak jak tady všichni za to bojujeme, by to mělo podle mého názoru vést k tomu, že bychom to rozvolnili možná natolik, že pak už by to nikdo neuhlídal. Jak jsem zde citoval, ta potvrzení na to, jestli je to v pořádku, nebo nikoliv, by byla velice sporná. Myslím si, že do budoucna by to nebylo úplně v pořádku.
Děkuji za pozornost a věřím, že při hlasování skutečně dáme najevo, o co nám všem jde.
Jinak chci tady říci, že pozměňovací návrh pana kolegy Adamce týkající se lodní přepravy a pozměňovací návrh kolegy Petra Bendla, který do jisté míry čistí prostředí, co to je ta bližší specifikace bez udání hektarů jednotlivých, tak že podpoříme.
Věřím, že tento pozměňovací návrh, který jsem zde odůvodnil, nebudeme společně podporovat proto, abychom mohli zákon jako celek takový podpořit i v rámci hnutí ANO. Děkuji za pozornost.

