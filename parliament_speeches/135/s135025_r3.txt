File: s135025.htm
Anchor: r3
Date: 35. schůze, 26. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Děkuju. Vážená paní předsedkyně, vážené kolegyně, kolegové, já bych chtěla všem těm z vás, kteří jste se zúčastnili té debaty, ať už tedy vašim vystoupením, nebo tím, že jste tady poslouchali některá vystoupení našich kolegů, poděkovat. Myslím si, že pro nás pro všechny ta debata byla přínosná. Snažila jsem se i na některé věci, které tady zazněly v dotazech, vám odpovědět.
A děkuji i za to, že tady mezi námi panuje shoda na návrhu usnesení, které vlastně vám za malou chvíli přečtu a které jsem ještě doplnila o některé požadavky, které vznesla Pirátská strana. Omlouvám se, bude tu trošku delší, ale i ta debata byla plodná a dlouhá, takže si myslím, že všichni chápeme, že to usnesení je tedy něčím, co je velmi důležité, abychom z dnešního jednání udělali nějaký závěr. Takže:
"Poslanecká sněmovna Parlamentu České republiky při vědomí současné geopolitické situace, kdy Evropa i Česká republika čelí nejzávažnějšímu ohrožení bezpečnosti od roku 1989 a současný vývoj ve světě vyžaduje jejich větší soběstačnost v oblastech odolnosti, odstrašení a obrany při zachování silné transatlantické vazby a spojenectví v rámci NATO coby základní multilaterální vojenské struktury garantující kolektivní obranu:
I. plně podporuje veškeré kroky vedoucí k modernizaci Armády České republiky a rozvoj jejích schopností ve prospěch obranyschopnosti České republiky a v souladu s našimi současnými i budoucími aliančními závazky;
II. konstatuje, že obrana země se neobejde bez stabilního a předvídatelného financování a že stávající rámec výdajů na obranu není dostatečný na to, aby bylo možné v horizontu několika příštích let zacelit vzniklý deficit v oblasti obranyschopnosti země z minulosti;
III. proto se ztotožňuje s návrhem vlády na navyšování výdajů na obranu na minimální úroveň 3 procenta HDP nejpozději v roce 2030 při současném zajištění účelného a efektivního vynakládání těchto prostředků a žádá vládu o předložení aktualizace střednědobého výhledu;
IV. vyzývá vládu k posilování evropských obranných a obranně-průmyslových kapacit a užší spolupráci při jejich budování při současném zachování NATO coby hlavního pilíře naší obrany;
V. konstatuje, že do doby uzavření trvalého a spravedlivého míru na Ukrajině je nezbytné pokračovat v aktivitách na podporu této napadené země, včetně dodávek vojenského materiálu, výcviku vojáků, humanitární podpory a dalších, neboť Ukrajina a její ozbrojené síly jsou v současnosti první linií obrany celé Evropy před ruskou agresí;
VI. v souladu s obrannou strategií České republiky konstatuje, že bezpečnost a obrana země je věcí celé společnosti a že vnější bezpečnost je nutně propojena s vnitřní, a proto vyzývá vládu, aby nadále činila kroky i v oblasti rozvoje složek integrovaného záchranného systému a připravenosti obyvatel na krizové situace;
VII. vyzývá vládu, aby při modernizaci ozbrojených sil České republiky v maximální možné míře nadále zohledňovala zapojení domácího průmyslu a vědeckých institucí v zájmu rozvoje domácích kapacit, které jsou nezbytné z hlediska případných krizových situací;
VIII. vyzývá vládu, aby provedla revizi legislativního rámce České republiky z hlediska připravenosti na krizové situace a z hlediska potřeby urychleného dobudování obranných schopností a infrastruktury a aby předložila potřebné návrhy bez zbytečného odkladu. ***
