File: s135002.htm
Anchor: r2
Date: 35. schůze, 26. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Vážený pane prezidente, vážená paní předsedkyně, vážené paní poslankyně, vážení páni poslanci, kolegové ministři, občané České republiky, všichni si jistě uvědomujeme, v jaké geopolitické realitě se v tuto chvíli nacházíme. Situace v Evropě i ve světě od roku 1989 nebyla z hlediska bezpečnostních rizik závažnější a z hlediska obrany naší země vyžaduje nejvyšší míru zodpovědnosti, a to bez ohledu na stranickou příslušnost. Naše koalice chce v tomto ohledu o tomto tématu seriózně diskutovat na této mimořádné schůzi svolané zástupci hnutí ANO. Prostor tak budou moci dostat všichni poslanci, ne pouze ti s přednostním právem, což jistě oceníte.
Ne, kolegyně, kolegové, opravdu nikdo z nás tady nestraší a nechce strašit válkou, jak je nám často podsouváno, ale ještě zkraje roku 2021 mnozí nevěřili, že válka, jak probíhá dneska na Ukrajině, může jen několik tisíc kilometrů od našich hranic propuknout a že taková válka bude trvat několik let. Zároveň jsme dlouhá léta hřešili my i naši evropští spojenci NATO, že za nás obranu přece vždy vyřeší někdo jiný, že silnější bratr z druhého břehu atlantického oceánu vždy bude připraven nasazovat své prostředky na to, abychom měli garanci bezpečí. A dnes, aniž bych jakkoliv zpochybňovala transatlantickou vazbu, je všechno jinak.
Jako vláda současnou realitu nebereme a nebudeme brát na lehkou váhu, ale budeme ji brát opravdu seriózně, a bereme ji seriózně. Výzvy, kterým čelíme, žádná předchozí politická reprezentace nemusela řešit, a proto se nacházíme ve stavu, kdy se naše obranná armáda potýká s obrovským dluhem z minulosti, který je nyní potřeba dohnat v řádu několika málo let. Kéž by to bylo v řádu několika málo měsíců, ale toho bohužel opravdu schopni nejsme. Jsem přesvědčena, že v těchto záležitostech je potřeba hledat shodu napříč politickým spektrem, a v tomto mám jako Jana Černochová zcela, ale opravdu opakuji a podtrhuji slovo zcela, čisté svědomí. I jako opoziční politička jsem dbala o to, aby naše armáda byla modernizovaná, abychom investovali do ozbrojených sil a abychom co nejrychleji napravili to, co bylo léta všemi vládami zanedbáváno. V tomto moji předchůdci na Ministerstvu obrany měli z mé strany vždy jasnou podporu, podporovala jsem i tehdejší vládu v jejich krocích v oblasti obrany. Každý z vás, kdo by chtěl jakkoliv zpochybňovat moje slova, najděte si stenozáznamy z minulého, předminulého volebního období.
Ale dámy a pánové, není v tuto chvíli důležité, co kdo v minulosti, v té dávné nebo nedávné minulosti v oblasti obrany udělal či neudělal, kdo co zanedbal, kdo co podcenil. Jsem přesvědčená, že aby diskuse o naší obraně byla opravdu poctivá, je nezbytné minulost v tuto chvíli odhodit stranou. Zároveň si jsem zcela jistá, že abychom nalezli v oblasti obrany shodu, měli bychom odhodit vzájemné politické soupeření a sváry, a já vás o to prosím. Bezpečnost občanů a zajištění obrany země se nesmí stát za současné situace předmětem předvolebního boje - a nijak jsem svůj projev nekonzultovala s projevem pana prezidenta, ale víceméně oba dva jako vysocí ústavní činitelé, kteří mají tuto oblast v gesci, říkáme to samé. ***
