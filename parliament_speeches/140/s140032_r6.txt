File: s140032.htm
Anchor: r6
Date: 40. schůze, 29. května 2025
Speaker: Poslanec Petr Letocha

Speech:
Poslanec Petr Letocha:: Děkuji za slovo. Opět bych chtěl reagovat na to, co tady padlo. Musíme si uvědomit, že již teď existují nějaké readmisní dohody, které v podstatě mohou v rámci států ty nelegální migranty vracet, pokud zjistí, odkud ten migrant přišel. To se také děje.
To znamená, pokud k nám budou vráceni migranti z Německa, tak my samozřejmě i díky této novele zákona budeme mít více možností, jakým způsobem zjistit třeba, odkud přišel, budeme moci mu z jeho mobilního telefonu třeba na základě dat GPS zjistit jeho polohu. Ano, nemusí to být instrument, který bude fungovat vždy, pokud si třeba obstará mezitím jiný telefon, ale je to něco, co zavádí tato novela, a je to právě to, co nám to zpřísňuje, tady tyhlety podmínky.
To znamená, pokud my budeme mít tady deset procent těchto lidí, jak říkal pan poslanec Králíček, vašim prostřednictvím, tak to ještě neznamená, že to je něco, na co bychom nebyli připraveni. Jsou tady kapacity v detenčních zařízeních. Nemluvě o tom, že ta čísla, o kterých se pan kolega Králíček bavil, tak Němci počítají i ty, kteří jsou u nás legálně a v Německu nelegálně pracují, což je trošku jiná metodika čísel, než se kterými pracujeme my.
To znamená, nešiřme strach ve společnosti, že máme tady nějakou hrozbu. Jsme teď opravdu v situaci, kdy ta čísla migrace jsou nejnižší, zvládli jsme tu migrační krizi v roce 2022 a v roce 2015 a věřím, že i díky této novele zákona budeme tu migrační krizi do budoucna zvládat lépe. Alespoň se snažíme dělat nějaké společné evropské řešení. Děkuju.

