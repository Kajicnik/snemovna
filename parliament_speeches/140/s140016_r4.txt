File: s140016.htm
Anchor: r4
Date: 40. schůze, 29. května 2025
Speaker: Ministr pro vědu, výzkum a inovace ČR Marek Ženíšek

Speech:
Ministr pro vědu, výzkum a inovace ČR Marek Ženíšek:: Děkuji za slovo, pane předsedající. Dovolím si odůvodnit pozměňovací návrh, který se týká daňových odpočtů na podporu výzkumu a vývoje, který předkládám společně s kolegou Zbyňkem Stanjurou a který je v systému nahrán pod číslem 6805, ke kterému se pak přihlásím v podrobné rozpravě. Cílem tohoto pozměňovacího návrhu je zpřístupnit odpočet na podporu výzkumu a vývoje daleko širšímu okruhu poplatníků a současně také odstranit administrativní zátěž. Je to něco, po čem je dlouhou dobu velká poptávka.
My tímto návrhem přicházíme s řešením. Tento pozměňovací návrh zavádí za prvé nové pravidlo, kdy vzniklý odpočet bude možné uplatnit v období, ve kterém vznikl, a potom v pěti bezprostředně následujících po tom běžném období. V současné době to jsou pouze tři roky.
Dále je navrhováno zvýšení procentuální částky výdajů vynaložených na výzkum a vývoj. Nově výdaje do stanoveného limitu 50 milionů korun bude možné podpořit 150 procenty a výdaje vynaložené nad tento limit bude možné podpořit 100 procenty, tak jako tomu bylo doposud.
Dále pro účely administrativního zjednodušení takzvané projektové dokumentace se navrhuje vypustit požadavek na uvádění údajů týkajících se kvalifikace osob, které odborně zajišťují nebo budou zajišťovat řešení konkrétního projektu, a údajů týkajících se formy pracovněprávního vztahu těchto osob.
Takže navrhujeme zjednodušení celého toho procesu a zároveň daleko větší bonifikace nebo možnost daňových odpočtů pro menší nebo středně velké podniky. Děkuji.

