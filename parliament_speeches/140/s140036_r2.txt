File: s140036.htm
Anchor: r2
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Vážený pane místopředsedo, děkuji. Milé kolegyně, kolegové, já si tedy dovolím uvést ke sněmovnímu tisku - který teď projednáváme - číslo 783 krátce, co jsou ty podstatné změny u tohoto vládního návrhu zákona. Jde tedy o novelu zákona o účetnictví.
Tady dochází k implementaci dalších fází zavádění povinnosti vyhotovit zprávu o udržitelnosti nebo konsolidovanou zprávu o udržitelnosti. Přičemž první fáze začala účetním obdobím roku 2024 pro ty největší účetní jednotky.
Dále v návaznosti na kumulovanou inflaci mezi lety 2013 a 2022 se zvyšují peněžní kritéria pro zařazení do kategorie účetních jednotek přibližně o 25 procent, díky čemuž budou některé účetní jednotky nově zařazeny do nižší kategorie, čímž se jim sníží rozsah zákonných povinností.
Dále novela zákona o auditorech, stanovují se požadavky na auditory, pokud jde o jejich činnost související s ověřováním zpráv o udržitelnosti.
Dále novela zákona o dorovnávacích daních, upřesňují se tady pravidla odvozená z materiálů OECD přijatých v průběhu roku 2023, která nebylo možno výslovně promítnout v původním návrhu zákona o dorovnávacích daních. Evropská komise neformálně ubezpečila také členské státy, že tyto změny jsou v souladu s evropskou legislativou a mohou být na úrovni členských států zpracovány.
Přizpůsobuje se dál institut české dorovnávací daně tak, aby byly splněny podmínky pro takzvanou kvalifikovanou vnitrostátní dorovnávací daň se statusem bezpečného přístavu. Tyto podmínky byly taktéž přijaty až v průběhu roku 2023 a nebylo je možné zohlednit již v původním návrhu zákona o dorovnávacích daních. Získání tohoto statusu přinese zjednodušení administrace dorovnávacích daní a současně snížení administrativní zátěže na straně poplatníků.
Na základě probíhajících diskusí s ostatními státy, finanční správou, daňovými poradci a dotčenými poplatníky, se zpřesňují další ustanovení zákona. V souvislosti s přijetím návrhu se předpokládají nové dopady na státní rozpočet a ostatní veřejné rozpočty.
Účinnost tohoto zákona je tedy navrhovaná k 1. lednu 2026, s výjimkou změny zákona o dorovnávacích daních a změny ve velikostech účetních jednotek, které mají nabýt účinnosti dnem následujícím po dni vyhlášení. Tolik stručné odůvodnění. Děkuji za pozornost.

