File: s140004.htm
Anchor: r3
Date: 40. schůze, 29. května 2025
Speaker: Poslanec Ivan Bartoš

Speech:
Poslanec Ivan Bartoš:: Dobrý den, dámy a pánové, vážený pane ministře, paní předsedající. Já bych chtěl vystoupit v tomto bodě a možná ho i zasadit do širšího kontextu. Jak zde i zaznělo, vlastně ten posun, který má přinést toto jednotné měsíční hlášení zaměstnavatele, vítám, přesto mám řadu otázek, o jejichž zodpovězení bych poprosil pana ministra - a škoda, že tady není i pan ministr financí Zbyněk Stanjura, protože si myslím, že řada těch otázek by mohla mířit i na něj.
Tento krok je vlastně jakýmsi malým krůčkem v něčem, o čem se tady hovoří už patnáct let, a to je komplexní řešení jednotného inkasního místa. Hlavním obsahem takzvané daňové reformy, to byl myslím zákon (č.) 458/2011 Sb., byl právě projekt jednotného inkasního místa, které mělo vzniknout, a pozor, už k 1. 1. 2014. Myslím, že to byl tehdejší ministr Kalousek, který dokonce vyhradil v rozpočtu 2 miliardy, ale ty se nakonec rozpustily v běžné agendě Finančního úřadu nebo za ně Ministerstvo financí nakoupilo pódium pro diskžokeje a výrobník mlhy, což je ostatně vtipné konstatování závěru NKÚ z roku 2019, a v roce 2016 se zákon za pana ministra Babiše slavně zrušil, protože realizaci jednotného inkasního místa nebyl Andrej Babiš, který byl za to zodpovědný tenkrát, (schopen?) ani zahájit.
Jednotné inkasní místo je poměrně složitý projekt, fakt zasahuje do spousty úřadů - České správy sociálního zabezpečení, Úřadu práce, Finančního úřadu nebo Statistického úřadu. V interpelaci premiér Petr Fiala slíbil, že právě první malá část JIM bude spuštěna v roce 2025. Součástí jednotného inkasního místa je tedy i nový daňový systém finanční správy, který se nazývá nDIS. Ten nDIS má zpoždění šest let, a přesto se na něm ještě nezačalo pracovat.
V roce 2015 - a můžu se tady opět obrátit, prostřednictvím paní předsedající, na paní poslankyni Schillerovou - bylo schválení EET podmíněno tím, že nDIS bude fungovat od 1. 1. 2022. Jenže ani za sedm let nebyli - pan ministr financí, tenkrát Babiš, ani paní Schillerová - schopni tento projekt ani začít. Myslím, že se zvládl vysoutěžit externí projektový manažer, který měl ten projekt řídit. Pan ministr Stanjura s tímto projektem také nepohnul, ač premiér Petr Fiala loni v říjnu sliboval, že dne 14. října 2024 uplyne termín pro podání předběžných přihlášek zájemců o dodavatelskou realizaci tohoto projektu. Dnes máme konec května 2025, stále probíhají dohodovací řízení nad samotnou zadávací dokumentací a samotné výběrové řízení stojí. A to nejde o spuštění celého nDIS, což je taky vlastně šokantní, ale pouze dvou agend z více jak třiceti. Takže Ministerstvo financí vlastně jediný pořádný digitalizační projekt, který má už roky na starost za této vlády, za čtyři roky nezačalo ani výběrové řízení na 6 procent funkčnosti.
Jednotné inkasní místo se tedy zdaleka neblíží a postupně vznikají prý jeho jednotlivé části - já si to "prý" teď škrtnu, a já tedy předpokládám, že právě jednotné měsíční hlášení zaměstnavatelů je tou jednou částí toho komplexu, na který tady čekáme patnáct let.
Jenom pro zajímavost. Myslím, že to bylo v důvodové zprávě, když vlastně koncept jednotného inkasního místa vznikal - tam zaznělo, že jednotné inkasní místo v cenách v té době před patnácti lety vlastně uspoří na nákladech podnikatelskému segmentu asi 3 miliardy. Samozřejmě, hodnota peněz v té době klesla, takže když bychom si vynásobili 15 let krát ušetřené 3 miliardy, teď by to bylo asi víc, dostáváme se k poměrně horentní sumě téměř 50 miliard, která Česká republika nebo respektive celý systém, ať už na straně zaměstnavatelů, i na straně státu a dalších, by vlastně byl v úsporách, tedy by zůstal.
No nic. Já jsem rád, že tady máme jednotné měsíční hlášení zaměstnavatelů. To má být spuštěno tedy v pilotním provozu, to zde ostatně zaznělo i od pana ministra Jurečky, respektive toto opakuje, a hovořil o tom i premiér Petr Fiala. To už vlastně má být, pokud se nemýlím, 1. července 2026, ten takzvaný pilot, a pro všechny podnikatele by měl tedy naskotačit (naskočit?) od 1. ledna.
A já bych měl několik otázek asi na pana ministra, jestli tedy, ať již ten pilot, který je k 1. 7., pak i to spuštění vlastně náběhu od nového roku, jestli toto stále vidí jako realistické a tento termín považuje za závazný.
Mojí druhou otázkou, a velmi vím, o čem mluvím, jestli jsou na to pracovníci Úřadu práce, Správy sociálního zabezpečení a Finanční správy za a) připraveni a za b) vyškoleni a kolik procent z nich je vlastně na jednotné měsíční hlášení, pokud tomu tak je, již vyškoleno a kolik firem se v tuto chvíli přihlásilo právě do toho pilotního provozu. Předpokládám, že se tím zabývá nějaká z těch skupin.
Pak mám otázku, která se týká zejména firem, respektive podnikajících subjektů. Kdy se tedy všechny malé firmy dozví, co se pro ně změní, jakým způsobem budou informovány a s jakým předstihem budou informovány softwarové firmy? Protože to je druhá část, která je podle mě podstatná, která vyrábí účetnictví, personální a mzdové systémy. Jaké změny mají ve svých systémech provést, aby dokázaly splnit tu povinnost nějakým způsobem exportovat či plnit formulář, o jehož povaze zatím není příliš známo. Bude to stejně jako před pěti měsíci, kdy o změně DPH se všichni dozvěděli pár dní před Vánoci, myslím, že 11. 12., a platnost byla od nového roku?
Já jsem se díval na systémy Ministerstva práce a sociálních věcí i státu a jedinou informací, kterou jsem našel, byl přepis tiskové zprávy s marketingovým obrázkem a citací pana ministra Stanjury: "Věřím, že projekt zvýší komfort při plnění daňových povinností a posílí důvěru veřejnosti v moderní a efektivní daňovou správu", o čemž tedy vzhledem k projektu nDIS a jeho vývoji v těchhletěch čtyřech letech mám důvod pochybovat. ***
