File: s140020.htm
Anchor: r1
Date: 40. schůze, 29. května 2025
Speaker: Poslanec Petr Letocha

Speech:
Poslanec Petr Letocha:: Děkuji za slovo, vážený pane předsedající. Vážení členové vlády, vážené kolegyně, vážení kolegové, máme před sebou důležitou novelu zákona o azylu, kterou chceme zpřísnit azylovou a migrační politiku. Reagujeme tak na schválení migračního paktu, díky němuž můžeme toto zpřísnění realizovat, stejně jako tomu je v Polsku, Rakousku, na Slovensku a u všech států Evropské unie. Já chápu, že se v lecčem s opozicí neshodneme, za nás je však tento návrh zákona pro Českou republiku velmi důležitý a rád bych upozornil, že se v této novele vůbec nebavíme o solidaritě.
Zároveň bych rád omluvil pana ministra Rakušana, který je na služební cestě v Dublinu, kde mimo jiné právě dnes řeší otázku migrace s irským ministrem vnitra.
Tolik za mé úvodní slovo, děkuju také členům výboru pro bezpečnost i kolegům, kteří se dostavili na kulatý stůl, který se tohoto návrhu zákona týkal. Zavnímali jsme řadu pozměňovacích návrhů, o kterých se teď jistě budeme bavit, stejně tak přišly pozměňovací návrhy z řad neziskových organizací a budeme se o tom tady teď bavit. Děkuju moc za slovo.

