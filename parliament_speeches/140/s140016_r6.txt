File: s140016.htm
Anchor: r6
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji, já bych chtěl tady v obecné rozpravě ještě také říci některé věci, které se týkají pozměňovacích návrhů, které souvisí s tímto tiskem, protože jsme se také zaměřili na problematiku nelegálního zaměstnávání osob v České republice. Je to téma, které je docela důležité i s ohledem například na související případné vykořisťování lidí, kteří pracují v takto nelegálním zaměstnávání. Ale je to také důležité téma ve vztahu i k veřejným rozpočtům, protože podle odhadů se tady bavíme o možných daňových únicích či nedoplatcích na sociálním či zdravotním pojištění v řádu desítek miliard korun ročně.
Tak my jsme za MPSV zase i po dlouhých letech, kdy se s tím nic moc nedělalo na úrovni státu a ministerstev, přistoupili ke dvěma krokům. Ten první už se stal, ten už je ve Sbírce zákonů. To je, že od 1. 10. tohoto roku platí to, že každý zaměstnanec, který není občanem České republiky, tak bude muset být povinně zaregistrován předtím, než nastoupí na tu pracovní pozici. To znamená, když přijde inspektorát práce, budeme prokazatelně vědět, zdali ten člověk, který tam pracuje, tam pracuje legálně nebo nelegálně. Končí dlouhá cesta různých důkazních jistot, nejistot, dlouhých správních a soudních sporů. To je poměrně velký posun k lepšímu. ***
