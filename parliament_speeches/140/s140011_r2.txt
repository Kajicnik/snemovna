File: s140011.htm
Anchor: r2
Date: 40. schůze, 29. května 2025
Speaker: Poslanec Michael Kohajda

Speech:
Poslanec Michael Kohajda:: Děkuji, pane předsedající. Vážené dámy, vážení pánové, vážené kolegyně, vážení kolegové, dovoluji si předstoupit před vás ve dvou věcech, kterými bych chtěl upravit sněmovní tisk číslo 926.
Ta první z nich je poněkud rozsáhlejší, jedná se o dlouho debatovanou podporu přenosu znalostí v naší ekonomice, podporu znalostní ekonomiky a samozřejmě podporu konkurence České republiky mezi jinými státy, nejenom v Evropské unii. Můj pozměňovací návrh přináší další alternativní návrh ke zdaňování zaměstnaneckých programů, a to nejenom pro startupové firmy, ale pro všechny mladé, inovační firmy, které rozvíjí svůj nový byznys v České republice. Návrh je poměrně rozsáhlý, snažil jsem se, aby byl propracovaný.
Záměrem toho pozměňovacího návrhu je definovat specifickou kategorii opčních programů využívaných zejména startupy a mladými, inovačními společnostmi a z pohledu zdanění srovnat úroveň vybraných evropských států v oblasti daní z příjmů fyzických osob, tedy jejich zaměstnanců, a pojistných na povinná pojištění, která jsou v souladu nebo ve spojitosti s prací zaměstnanců odváděny. Tato nová kategorie se přidá k již v zákoně existujícím alternativám zaměstnaneckých podílových programů. To znamená, je to další program vedle těch stávajících, který zákon o daních z příjmů obsahuje.
Dle současné úpravy je zdanění a zpojistnění příjmů vzniklého nabytím podílu či akcií na základě nepřevoditelného příslibu - což je důležité, nepřevoditelného příslibu - určeno na základě tržní hodnoty těchto podílů či akcií v okamžiku realizace opčního práva založeného tímto příslibem, případně odloženo do okamžiku definovaných zákonem o daních z příjmů, nikoli na hodnotě okamžiku poskytnutí příslibu. Výsledkem je efektivně výrazně vyšší zdanění v porovnání se situací, kdy by byly podíly či akcie převedeny rovnou, a proto takto zkonstruované opční programy v českém prostředí nejsou těmito inovativními firmami a startupy využívány, byť v zahraničí jde o relativně běžnou praxi, které vychází vstříc i specifická daňová úprava.
S ohledem na to, že využití režimu dle tohoto pozměňovacího návrhu je volitelné - jak jsem řekl, nastupuje vedle těch původních a již v současnosti v zákoně o daních z příjmů obsažených režimů - nedojde jeho zavedením k znevýhodnění žádného okruhu poplatníků, nedojde ani k narušení administrativních postupů u subjektů, které již opční programy dnes provozují a které vychází z nadnárodních pravidel, která se obtížně přizpůsobují z pohledu českého právního řádu.
Úprava zaváděná tímto pozměňovacím návrhem je směřována na opční programy podrobené několika podmínkám. V opčních programech získává zaměstnanec právo nabýt akcie vydané zaměstnavatelem, a nikoliv na opční programy obecné, například na akciové programy, ve kterých získává zaměstnanec přímo akcie vydané zaměstnavatelem. ***
