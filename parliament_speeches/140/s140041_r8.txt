File: s140041.htm
Anchor: r8
Date: 40. schůze, 29. května 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček:: Dámy a pánové, dobré odpoledne. Pane předsedající, děkuji za slovo. Dovolte, abych tedy krátce uvedl sněmovní tisk číslo 851, tedy návrh zákona o správě informací o stavbě a vystaveném prostředí a o změně zákona č. 22/1997 Sb., o technických požadavcích na výrobky a o změně a doplnění některých dalších zákonů, ve znění pozdějších předpisů. Jak již bylo uvedeno, jsme ve druhém čtení. V prvém čtení plénum určilo tento tisk na projednání garančnímu výboru - hospodářskému výboru - a dále pak výboru pro veřejnou správu a regionální rozvoj. O tom nás nepochybně bude dále informovat tedy zpravodaj. Jinak dovolte, abych tedy... On bude informovat o jednání v hospodářském výboru. Dovolte, abych já tady krátce informoval o jednání ve výboru pro veřejnou správu a regionální rozvoj, kde tento výbor tedy vydal doporučení sněmovní tisk 851 schválit v navrženém znění.
Jinak krátce ještě dovolte připomenout, co je tedy obsahem tohoto tisku. Hlavním cílem zákona je tvorba a správa informační základny pro hospodárné, efektivní a účelné nakládání se stavbou v průběhu celého jejího životního cyklu a upravení, vytváření a správy informační základny pro správu a rozvoj vestaveného prostředí. Jsou stanovovány jednotné standardy a postupy pro vytváření informačního modelu stavby a informačního modelu vystavěného prostředí a vymezována práva a povinnosti jednotlivých subjektů v rámci tohoto procesu. Samotný zákon má členění na úvodní a závěrečná ustanovení a dvě stěžejní hlavy, v první je popsán samotný informační model stavby BIM, tedy takzvaný building information management, a druhá obsahuje informační model vystaveného prostředí.
Krátce dovolte ještě, abych okomentoval základní přínosy této normy s tím, že tedy ty hlavní přínosy jako předkladatelé vidíme v úspoře celkových nákladů v průběhu celého životního cyklu stavby, zkrácení doby přípravy projektu, zejména díky komplexní přípravě stavby, digitální prostředí, zvýšení efektivity a kvality provádění stavby, včetně redukce nákladů. Dále pak vidíme přínosy i v otázce úspor při následné správě a provozu stavby, takzvaně ve facility managementu po celou dobu jejího užívání. Dále ještě vidíme přínosy v tom, že informační model vystaveného prostředí umožňuje nevnímat tedy stavbu samostatně, ale ve vztahu k dalším stavbám a celému zájmovému území, tedy tento model je zpravidla v praxi používán především u staveb veřejného a většího významu. Jinak tedy tento zákon podle nás jakožto předkladatelů přispívá k zavádění procesu digitalizace v oblasti a stavebnictví. Tolik tedy moje úvodní slovo. Děkuji za pozornost.

