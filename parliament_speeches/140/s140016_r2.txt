File: s140016.htm
Anchor: r2
Date: 40. schůze, 29. května 2025
Speaker: Poslankyně Jarmila Levko

Speech:
Poslankyně Jarmila Levko:: Děkuji za slovo, vážený pane předsedající. Milé kolegyně, milí kolegové, ráda bych odůvodnila pozměňovací návrh k tomuto sněmovnímu tisku, který jsem podala společně s kolegyní poslankyní Janou Bačíkovou, který je v systému nahrán pod číslem 6752. Jde, řekněme, o drobnou úpravu týkající se odvodu daně z příjmů autorských práv zahraničních autorů, kdy plátce daně je povinen tuto daň autorovi srazit z příjmu, který mu hradí, a odvést ji na místně příslušný finanční úřad v České republice. Zahraničnímu autorovi se pak už dostává do dispozice pouze čistý příjem a ten už není v České republice zapotřebí dále daňově administrovat.
V současné praxi je tato srážková daň administrována jednotlivými agenturami, které spravují autorská práva zahraničních autorů a vyplácejí jim platbu za autorské honoráře do zahraničí. Kulturní organizace, které tato autorská práva užívají, samy nevystupují v pozici plátce daně. Ovšem v diskusích zástupců kulturních institucí a agentur se zástupci finanční správy a Ministerstva financí se objevily pochybnosti o tom, zda má tato praxe oporu v zákoně. Podle alternativních výkladů by totiž plátcem daně za současné legislativy měly být jednotlivé kulturní organizace, ale tento přístup - to znamená, že by teoreticky daň srážela přímo kulturní organizace - je v praxi administrativně zcela neúnosný a troufla bych si říct, že až nemožný, protože kulturní organizace a pořadatelé kulturních akcí nedokáží zjistit, kdo je v zahraničí držitelem autorských práv. Například někdy v případě jedné divadelní hry je to několik dědiců autora. Přitom zahraniční agentury nejednají s jednotlivými subjekty, u kterých dochází k užití licence, ale jednají právě prostřednictvím partnerské agentury v dané zemi. V České republice je to zpravidla umělecká agentura Dilia nebo Aura-Pont. Kulturní organizace by musely podávat jednotlivě příslušné, individualizované formuláře, tedy oznámení o příjmech plynoucích do zahraničí podle § 38da zákona o daních z příjmů, to znamená v principu za každého jednoho autora, za každou jednu kulturní organizaci separátně. K tomu by právě musely mít k dispozici všechny relevantní údaje - kdo je držitelem autorských práv, domicily a další - což je právě ten problém.
Takže při porovnání výše daňové povinnosti - tady často jde o odvody v řádech stovek, někdy i desítek korun - a objemu administrativních povinností se jeví plátcovství jednotlivých kulturních organizací jako zcela iracionální počin. Je (to) administrativně velmi komplikované až nemožné, a to i pro velké kulturní instituce, jako je třeba Národní divadlo nebo Národní divadlo Brno, natožpak pro nějaký například divadelní spolek, který ani nemá žádný profesionální administrativní aparát. Právě z těchto všech důvodů v podstatě odjakživa prováděly veškeré tyto úkony specializované agentury, a nikoliv kulturní organizace samy.
Předkládaný pozměňovací návrh má za cíl tento právní stav utvrdit. Technicky je dané opatření pojato tak, že každá kulturní instituce může smluvním úkonem převést plátcovství daně na jiný subjekt, tedy agenturu. Jako prevence proti případnému zneužití a jako jistota řádného výběru této daně je však uvedeno, že za řádný výběr daně i nadále ručí kulturní organizace. To je například pro eventuální platební neschopnost agentury. Toto řešení je administrativně přívětivější jak pro kulturní organizace, tak pro státní správu, jinak by místo několika agregovaných podání docházely na finanční úřady stovky podání, často s velmi bagatelními částkami.
K těm částkám bych závěrem chtěla říci, že tato úprava se týká jen velmi malého segmentu výběru daní. Ročně je vybírána daň za užití autorských práv v řádech jednotek milionů, například za rok 2023 to byly necelé dva miliony korun.
Vážené kolegyně, vážení kolegové, v kontextu těchto všech okolností bych vás chtěla požádat o podporu tohoto pozměňovacího návrhu, ke kterému se přihlásím já nebo kolegyně Bačíková v podrobné rozpravě. Děkuji za pozornost.

