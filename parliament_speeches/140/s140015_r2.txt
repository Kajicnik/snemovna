File: s140015.htm
Anchor: r2
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: No, když to takto poslouchám, tak si říkám, jak dlouho tady mluvíme o podpoře startupů? Já jsem v této Sněmovně od roku 2013, od té doby jsme tady mnohokrát na podvýborech, výborech, úrovni sněmovního pléna diskutovali, jak je pro nás startupové prostředí důležité, pro naši ekonomiku je musíme podporovat. Takže kdy tahle změna mohla být? V roce 2014 mohla být, v roce 2015 mohla být, v roce 2016 mohla být, v roce 2018 mohla být, 2019, 2020, 2021... Osm let už mohla být, kdy u toho mohli být hvězdně dva ministři za hnutí ANO. Ano, je chybou, že jsme to mohli udělat třeba o rok, o dva dříve za naší vlády, to já vůbec tady nezpochybňuju, ale přijde mi fakt divné, že tady kolegové z opozice, kteří měli osm let své ministry na Ministerstvu financí, proč už to tam nedoručili? Vůbec jsme tu debatu tedy nemuseli vést a vyčítat si, kdo to mohl udělat dříve a kdo to dělá dřív, nebo později. Já myslím, že to je chyba všech nás společně, že Česká republika tuto formu podpory dávno nezavedla. Tím bych to ukončil a rád bych se shodl na tom, že teď tu chybu, kterou společně jsme tady dopustili, pojďme taky společně napravit.
Já jsem s kolegou Jiránkem seděl čtyři roky v opozici, jako člen hospodářského výboru. On se mnou mluvil asi před třemi týdny, požádal mě o podporu. My jsme to vzali, probrali jsme to s naší legislativou, snažili jsme se vyčistit, doladit ty věci, které tam jsou. Oslovili jsme pana vrchního ředitele Koubu, ten tam byl mimochodem za tehdejší paní ministryně Schillerové, nepletu-li se. Tak snažíme se to dát dohromady. tak já si nechci vyčítat, kdo dřív, nebo později, prostě osm let to mohlo být, v jedné té koaliční vládě jsme byli i my jako lidovci - chyba, neudělali jsme to - hned v té první vládě Bohuslava Sobotky, tak prostě pojďme to teďka dokončit a pojďme to udělat.
Ti lidi venku, ti lidi, kteří mají know-how, kteří mohou přinést této republice něco pozitivního, ty úplně nezajímá tahleta naše přestřelka, jestli jsme to mohli udělat dříve, nebo později, ale pojďme to udělat propánajána už teď. (Potlesk.)

