File: s140014.htm
Anchor: r2
Date: 40. schůze, 29. května 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo. Já bych si dovolila doplnit svého ctěného kolegu, pana poslance Jiřího Strýčka, protože jsem také spoluautorkou toho pozměňovacího návrhu, společně s ním a Karlem Havlíčkem, a navázat na pana ministra. No, já si troufnu říct, že vedle státního rozpočtu, který považuju za zákon roku, tak je toto podle mého názoru asi ještě nejdůležitější zákon - a teď myslím celý zákon o jednotném měsíčním hlášení - ale důležitý je ten pozměňovací návrh. Ony teď existují dva. Jeden načetl pan poslanec Kohajda a jeden jsme předložili my: Karel Havlíček, já a Jiří Strýček. No a ten zákon nebo respektive ta úprava rozhodne o tom, jestli zůstaneme montovnou, nebo se staneme moderní ekonomikou budoucnosti. Je to velmi důležitá úprava, takže, prosím, zkuste mě vnímat, abyste prostě potom věděli, o čem ve třetím čtení budeme hlasovat, byť se k tomu ještě určitě vrátíme.
Mohu říct za hnutí ANO, že se startupovou komunitou jsme dlouhodobě v kontaktu. Pan poslanec Jiří Strýček, můj ctěný kolega, má podvýbor, kde se tomu věnují. Také jsem tam byla, sešla jsem se s nimi a znám ty problémy. Samozřejmě jsem se jimi zaobírala spíš z daňového hlediska, Karel Havlíček spíš z ekonomického a hospodářského, a to nejen kvůli těm startupům samotným, nejen kvůli tomu, ale především kvůli obrovskému přínosu pro naši ekonomiku. To je to důležité, že to je obrovský přínos pro naši ekonomiku. Přináší nová pracovní místa, inovace, regionální rozvoj, lákají špičkové talenty do naší země a pomáhají zvyšovat konkurenceschopnost celé země.
Já jsem 20. února tohoto roku vyzvala na tiskové konferenci po jednání stínové vlády veřejně vyzvala vládu, aby urychleně zlepšila podmínky pro takzvané zaměstnanecké akcie, tedy ty ESOPy, a dala jsem tam jasné - dovolte mi to tvrdé slovo - ultimátum. Buď se vláda pohne, nebo iniciativu převezmeme sami. Od té doby uplynuly více než tři měsíce a nestalo se nic, respektive váš poslanec přišel s pozměňovacím návrhem k tomuto zákonu o jednotném měsíčním hlášení.
Takže na úrovni vlády, pane ministře, můžete mi tady říkat, čím jste se zaobíral nebo nezaobíral, z vaší vlády nevypadlo nic. Nula.
My jsme přišli s vlastním návrhem, protože ten návrh, který předložil pan poslanec Kohajda, řeší do určité míry ty problémy, ale neřeší je úplně, takže my jsme přišli s takovou vylepšenou verzí, o které samozřejmě komunikujeme o ní s komunitou startupistů, takže to nevyplývá z nějakého tady našeho návrhu, který bychom si napsali v kanceláři, ale z té čilé komunikace. Já jsem byla i na jednání, kde byli zástupci jak Ministerstva financí, tak Ministerstva práce a sociálních věcí, samozřejmě na úřednické úrovni, bylo to na půdě podvýboru, který svolal můj ctěný kolega, pan poslanec Strýček.
Náš návrh přináší především to, že zaměstnanci menších firem, tedy nejen startupů, si budou moci koupit podíl ve firmě za určitých zvýhodněných podmínek. Pak další důležitý bod, o který oni hodně usilovali, že daně se budou platit až tehdy, když ten podíl skutečně prodají a vydělají. To znamená, nebudou to platit, když vlastně bude ještě třeba "nula od nuly pojde", ne tedy tak, jak je tomu dnes. A hlavně, co je důležité - a tam se zásadně lišíme v poslaneckém návrhu, pozměňovacím návrhu vašeho pana poslance Kohajdy a v tom mém, Karla Havlíčka a Jiřího Strýčka - ten příjem se bude danit jako investice, to znamená, podle § 10 zákona o daních z příjmů, ne jako mzda podle § 6. To znamená, že se z něj nebude odvádět ještě sociální a zdravotní. Čerpá se... Čerpáme i ze zahraničních zkušeností a samozřejmě s velkou debatou tady s touto komunitou. Výhodu budou mít malé a střední firmy.
Ten cíl je jasný: motivovat šikovné lidi. Já jsem s nimi mluvila, oni říkají: Ve Španělsku je kompletní zákon, pro nás je lepší odejít tamhle, tam, jinde než zůstávat v České republice, protože... Tím pádem my vlastně chceme motivovat šikovné lidi, aby zůstali v České republice, aby to know-how nechali tady. Oni nechtějí po nás žádné dotace, oni nechtějí žádnou podporu, oni říkají: My si pomáháme vzájemně. Říkal mi jeden úspěšný startupista: Já jsem uspěl až u osmého projektu a dneska pomáhám těm, kteří začínají, snažíme se vybírat šikovné lidi s dobrými nápady a pomáhat jim finančně. Takže oni si pomohou sami. Oni chtějí jenom příjemnější prostředí.
Vy jste pro to neudělali nic, to si řekněme na rovinu, teď narychlo, abyste mohli to zas prodávat jako úspěch, ale nechme to být. My jsme připraveni zvednout ruku pro jakoukoliv změnu, ať je z jakékoliv dílny - vědomi si toho, že nemáme bohužel většinu v této Sněmovně - co zlepší jim život. Já jim tady vzkazuju - a oni to ví, já jsem s nimi mluvila - já jim tady vzkazuju, že pokud získáme důvěru, ujmeme se vlády, získáme většinu v této Sněmovně, tak připravíme kompletní zákon a věci, které pokud projdou a nebudou odpovídat nějakým skutečně perspektivním změnám, aby oni mohli realizovat své projekty a vlastně pomáhat i ekonomice České republiky, tak prostě zlepšíme v příštím volebním období. Děkuju vám. (Potlesk.)

