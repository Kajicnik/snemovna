File: s140048.htm
Anchor: r6
Date: 40. schůze, 29. května 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Krásný podvečer. Děkuji paní, předsedkyně za slovo. Vážené kolegyně, vážení kolegové, musím kratičce reagovat na svého ctěného kolegu Salvetra, protože opravdu jeden z důvodů, proč jsem já osobně podporoval tuto novelu, kdy jsme s panem ministrem Vlčkem a předtím i s panem ministrem Síkelou ještě - opravdu, bylo to někdy na začátku roku 2024 - tu debatu vedli a podporovali omezení pyrotechniky právě v blízkosti zemědělských farem, tak bylo to, že to má fatální dopady. Opravdu... Já tedy jednak neznám mnoho svatebních penzionů postavených vedle zemědělské stáje nebo porodny prasat, neznám jich mnoho, ale opravdu má to fatální dopady. Jeden konkrétní příklad můžu uvést: Zlatá farma, tuším, Vrbátky na Prostějovsku, kde právě díky naprosto nezodpovědnému přístupu těch, kteří těsně v blízkosti té stáje odpalovali na přelomu roku petardy, tak předčasně se narodilo mrtvé tele, byl ohrožen život i té matky. To jsou přesně ty případy, kdy těm chovatelům je potřeba podat pomocnou ruku a říct: Ano, v tomhle musí být nějaká pravidla a zachován základní zdravý selský rozum, pokud to ti lidé nechtějí respektovat sami o sobě. Takže to je ten důvod, proč jsou tam zemědělská hospodářství, a opravdu trvám na tom, aby to v té novele zůstalo. Děkuji. ***
