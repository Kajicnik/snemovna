File: s140037.htm
Anchor: r1
Date: 40. schůze, 29. května 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. Dámy a pánové, pane ministře, já se někdy nestíhám divit, nestačím divit, co se v České republice všechno děje. Zatímco ve Spojených státech amerických se postupně odstupuje od zeleného šílenství, zatímco se celá Evropská unie vzpamatovává ze zprávy Maria Draghiho o nerůstu poslední dekády v Evropské unii, zatímco i Evropská komise začíná přehodnocovat některá ze svých nejpřísnějších ekologických nařízení, tak tady česká vláda jde opačným směrem. Absurdní.
Novela zákona o účetnictví z dílny Ministerstva financí pod vedením ministra financí Zbyňka Stanjury má už - a na to se zaměřím - od příštího roku zavést povinný ESG reporting, tedy složité a nákladné výkazy o environmentálních, sociálních a správních dopadech podnikání.
Reporty ESG jsou produktem, který obnáší povinnost vyplňovat stovky dat od zastoupení jednotlivých pohlaví ve vedení firem až po rizika, která představuje podnikání pro životní prostředí. Tento reporting může obsahovat i více než tisíc položek. To záleží na velikosti firmy, jejím předmětu podnikání a dalších souvisejících aspektech. To samozřejmě znamená další enormní administrativní zátěž pro české podniky, včetně malých a středních firem, které již nyní čelí rostoucím nákladům, navyšování daňové zátěže a složitému podnikatelskému prostředí po různých opatřeních z dílny této vlády. Firmy by po přijetí této novely musely vykazovat absurdní a obtížně měřitelné parametry, například rozmanitost živočichů na firemních pozemcích, uhlíkovou stopu v celém dodavatelském řetězci nebo strukturu zaměstnanců podle etnického původu, a to nejen u sebe, ale i u svých partnerů, myslím obchodních. To vše podle tisíců stran směrnic a metodických pokynů Ministerstva financí.
Proto jsem iniciovala vytvoření pozměňovacího návrhu, který má tuto administrativní vlnu zastavit. Tento návrh je plně v souladu s rozvolňujícími se tendencemi Evropské komise v oblasti ESG legislativy, prezentované mimo jiné již zmíněnou zprávou Maria Draghiho nebo balíkem změn, takzvaného Omnibusu. Vzhledem k mimořádně škodlivým dopadům reportovacích požadavků na konkurenceschopnost českého průmyslu a hospodářský růst usiluje mnou předložený pozměňovací návrh o zrušení další etapy navrhované transpozice, a to pokud jde o podávání zpráv podniků o udržitelnosti.
Jasně tím deklarujeme, že naším cílem je neukládat českým firmám žádné nové povinnosti v oblasti ESG reportingu. Je nezbytné zabránit tomu, aby se prostřednictvím těchto různých na sebe navázaných řetězců tyto složité, metodicky náročné a byrokraticky zatěžující požadavky přenesly i na malé a střední podniky, tedy na dodavatele, subdodavatele a obchodní partnery velkých korporací. Takový vývoj by vedl bezesporu k neúměrnému nárůstu finančních a časových nákladů napříč celým českým podnikatelským sektorem. Tím by došlo nejen ke zhoršení konkurenceschopnosti České republiky, ale i k vytváření hluboké nerovnováhy na trhu, aniž by bylo možné doložit jakýkoliv skutečný ekologický přínos. No a samozřejmě by se to projevilo v konečné ceně zboží a služeb, a tedy v navýšení cen pro české spotřebitele.
Vzhledem k zásadním posunům v globálním kontextu, především k rozhodnutí Spojených států odstoupit od takzvaného zeleného údělu, a k rostoucímu tlaku i členských států na přehodnocení a racionalizaci environmentální politiky EU považujeme zavádění či rozšiřování ESG povinností v České republice za naprosto nevhodné a nežádoucí. Já se nebojím použít i slovo, že to je opravdu šílenství. Z těchto důvodů důrazně navrhujeme, aby Česká republika od jakéhokoliv dalšího rozšiřování ESG reportingu jednoznačně ustoupila a soustředila se na podporu podnikatelského prostředí, které je efektivní, predikovatelné a konkurenceschopné. Vraťme svobodu podnikání a posilme zdravý rozum v naší legislativě.
Ještě mi dovolte uvést jednu věc. Protože jsem současně místopředsedkyní rozpočtového výboru, jsem v tomto výboru s dalšími poslanci samozřejmě napříč politickým spektrem a vidím, že po mě vystoupí pan poslanec Havránek, který má obdobný pozměňovací návrh - tak jak jsem to vnímala i na rozpočtovém výboru - nebo k obdobnému cíli směřující - aspoň doufám, že se k němu takto postaví a přihlásí - tak chci říct, že nám nejde o žádné politikaření ani o nějaké laciné body v předvolební kampani. Jde nám o to, že pokud - vědomi si toho, že nemáme většinu v této Sněmovně - pokud přijde i koaliční poslanec, který naopak prezentuje tábor, který má většinu v této Poslanecké sněmovně, a bude sledovat stejný cíl, bude sledovat úlevu pro ty podniky, bude sledovat odstoupení a ustoupení od tohoto zbytečného byrokratického nesmyslu, tak my jsme připraveni to podpořit. Jde o ten cíl, o ten výsledek. O to nám jde. Děkuju mockrát.

