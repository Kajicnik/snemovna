File: s140031.htm
Anchor: r4
Date: 40. schůze, 29. května 2025
Speaker: Poslanec Marek Benda

Speech:
Poslanec Marek Benda:: Děkuji, vážená paní místopředsedkyně. Vážené dámy, vážení pánové, já chci vystoupit k pozměňovacímu návrhu, ke kterému se přihlásím v podrobné rozpravě. Jedná se o pozměňovací návrh mě, kolegy Blažka a kolegy Dufka, respektive pana ministra Blažka, který tady dnes není přítomen, který by ho normálně přednášel.
Jde o větší část tisku 777, novelu soudního řádu správního, který byl vládou řádně projednán, byl řádně předložen. Přestože vím, že paní kolegyně Ožanová - a nepochybně mi to bude přičteno ke zlému - ho opakovaně navrhovala projednat, prostě časový prostor na to dokončit jednání o tomto tisku nebyl a je zcela zjevné, že už nebude. Jedná se o věci, které jsou dlouhodobě praxí správních soudů i teorií popsány, protože soudní řád správní na rozdíl od například občanského soudního řádu a dalších věcí se mění opravdu velmi výjimečně. Poslední změna zásadnější byla v roce 2011, zákon (č.) 303. Dnes v migračním paktu je soudní řád právní otevřen právě proto, aby bylo možné některé věci související s migrací upraviti, proto jsme se rozhodli, že větší část tohoto tisku 777 se pokusíme této Sněmovně předložit jako pozměňovací návrh. Vycházím z nálezu Ústavního soudu, který nám sdělil a řekl, že pokud ve Sněmovně hlasuje ústavní většina, pak se nejedná o přílepek. Tady se nejedná úplně o typický přílepek, protože, říkám, soudní řád správní je otevřen, některé věci s tím bezprostředně souvisejí, například věci jako jsou rozhodování samosoudců, zesílení pravomocí asistentů a členů Senátu a další věci. Ale uznávám, že jsou tam věci, které nesouvisejí, a že na to budeme potřebovat souhlas většiny Sněmovny.
Já to nebudu zdůvodňovat, protože si myslím, že ti, kteří to chtějí znát, to vědí. Ostatní si to mohou přečíst v důvodové zprávě, která je k tomu samozřejmě podána, jak k sněmovnímu tisku 777, tak k tomu dokumentu, který my předkládáme. Jenom bych chtěl tady slíbit, že podpořím, pokud bude zájem projednat věc na ústavně-právním výboru, a že jsem připraven, pokud bychom zjistili, že některé věci jsou například i třeba pro menšinu opoziční v této Sněmovně komplikované, tak že by se vyňaly na samostatné hlasování a neprošly. V případě že bychom si řekli, že to ohrožuje přijetí celého tohoto zákona o azylu, tak bych ten návrh stáhl celý. Přesto si myslím, že to je užitečné, že jsme schopni se napříč touto Sněmovnou dohodnout, takže ten návrh v podrobné rozpravě podám. Tolik moje alespoň stručné zdůvodnění. Děkuji za pozornost.

