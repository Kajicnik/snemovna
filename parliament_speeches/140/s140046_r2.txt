File: s140046.htm
Anchor: r2
Date: 40. schůze, 29. května 2025
Speaker: Poslankyně Silvia Doušová

Speech:
Poslankyně Silvia Doušová: Děkuji mockrát za slovo, vážená paní předsedkyně. Já tady, vážené kolegyně, vážení kolegové, se hlásím ke sněmovnímu dokumentu, respektive pozměňovacím návrhu, pod sněmovním dokumentem číslo 6792. Jedná se víceméně o rozšíření způsobů, jakými lze komunikovat s veřejnou správou.
Je to založení obecné možnosti držitele poštovní licence zajišťovat ve svých provozovnách takzvané asistované podání. Jedná se vlastně o způsob, který umožňuje přijít fyzicky na provozovnu držitele poštovní licence, nechci to tady rozebírat do detailu, ale můžete tam vyplnit s danou úřednicí, vyplní ten formulář, podepíše to tabletem -⁠⁠⁠⁠⁠⁠ nebo na tabletu respektive⁠ dá tam podpis -⁠⁠⁠⁠⁠⁠ a úřednice odesílá na příslušný rezort nebo příslušný úřad. Asistované podání bude možné realizovat v agendách stanovených veřejnoprávní smlouvou uzavřenou mezi držitelem poštovní licence a takzvaným ohlašovatelem agendy.
Součástí veřejnoprávní smlouvy bude samozřejmě úprava finanční kompenzace poskytované držiteli poštovní licence za zajištění asistovaného podání. Můžou být využity různé mechanismy úhrady, jako například formou normominut nebo například nastavením paušální platby. Jenom pro příklad, pro představu, kolik může takovýto úkon stát, tak v agendách rezortu práce a sociálních věcí, kde už takovéto asistované podání je využíváno na základě zvláštních zákonů, průměrná doba zpracování podání trvá zhruba 12 minut a je za to účtováno 90 korun bez DPH.
Děkuji za pozornost a za podporu tohoto pozměňovacího návrhu. Děkuji.

