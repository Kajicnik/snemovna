File: s140027.htm
Anchor: r2
Date: 40. schůze, 29. května 2025
Speaker: Poslanec Michal Zuna

Speech:
Poslanec Michal Zuna:: Děkuju za slovo, pane předsedající. V projevu pana Králíčka zaznělo i moje jméno a zaznělo i v souvislosti s tím, že se jedná o podvod na voličích, že tato novela je nějakým způsobem podvod.
Já důrazně zopakuji, že se jedná o zpřísnění migrační azylové politiky. Jenom pro připomenutí, tak si pojďme vyjmenovat ty body, co v tom je: ať už to je omezení podávání žádostí o azyl u osob, které se tím snaží vyhnout návratu -⁠⁠⁠⁠⁠⁠ tedy v případě, že třeba soud v trestním řízení uložil trest jejich vyhoštění, anebo také omezuje možnost požádat o azyl u osob podléhající takzvaně readmisním dohodám, to znamená to v navracení ilegálních migrantů na hranicích -⁠⁠⁠⁠⁠⁠ je tam rychlejší vyhošťování osob, které nemají právo setrvat na území České republiky, či lepší kontrola žadatelů o azyl, snížení standardu pro žadatele o azyl či rozšíření bezpečnostního a zdravotního prověřování, včetně možnosti rozšíření možnosti použít informace z mobilního telefonu cizince nebo povinného epidemiologického screeningu, zrychlení soudních řízení, zrychlení azylové procedury a také omezení zneužívání mezinárodních letišť k nelegální migraci. To je osm klíčových bodů této novely, která vede ke zpřísnění azylové politiky. Není v ní žádné slovo o kvótách ani relokacích.
Je potřeba důrazně odmítnout, že by se jednalo o nějaký podvod, ale naopak je to krok správným směrem k tomu, aby Česká republika byla i nadále bezpečnou zemí tak, jako je tomu dnes.

