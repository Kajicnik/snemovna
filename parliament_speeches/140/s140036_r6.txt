File: s140036.htm
Anchor: r6
Date: 40. schůze, 29. května 2025
Speaker: Poslankyně Hana Naiclerová

Speech:
Poslankyně Hana Naiclerová:: Děkuji za slovo, pane předsedající. Rozpočtový výbor přijal na 58. schůzi konané 19. března 2025 usnesení číslo 471, které je evidované pod sněmovním tiskem 783/2, kterým doporučil Sněmovně, aby s návrhem vyslovila souhlas ve znění pozměňovacího návrhu obsaženého v usnesení rozpočtového výboru, a zmocnil mě, abych s tímto usnesením seznámila schůzi Sněmovny.
Pokud jde o obsah těchto pozměňovacích návrhů, jde o návrhy předložené původně panem poslancem Munzarem.
Návrh reaguje na balíček EU Omnibus I. z února 2025 zaměřený na zjednodušení pravidel udržitelnosti. Pozměňovací návrh upravuje původní návrh tak, že zvyšuje limit zaměstnanců z 500 na 1 000 pro povinnost vyhotovovat zprávy o udržitelnosti. Zároveň omezuje informace požadované od subjektu v hodnotovém řetězci pouze na rozsah dobrovolných standardů EFRAG pro malé a střední podniky a zahrnuje legislativně technické úpravy a přechodná ustanovení. Cílem je zabránit nadbytečné administrativní zátěži českých podniků při odkladu EU povinnosti o dva roky.
Další část návrhu se týká zákona o auditorech v souvislosti s ověřováním zpráv o udržitelnosti. Návrh rozděluje auditory do dvou skupin, kde první skupina bude moci vykonávat plný rozsah činnosti, včetně ověřování zpráv o udržitelnosti, po absolvování osmiměsíční praxe, zatímco druhá skupina bude oprávněna k auditorské činnosti, kromě ověřování zpráv o udržitelnosti. Statutární auditoři s oprávněním od 1. ledna 2024 a průběžným vzděláváním budou oprávněni ověřovat zprávy o udržitelnosti.
Další část pozměňovacího návrhu se týká zvýšení limitů pro povinný audit, kdy obrat se zvyšuje z 80 milionů na 240 milionů korun, hodnota aktiv ze 40 milionů korun na 120 milionů korun, přičemž počet zaměstnanců zůstává na úrovni 50. Cílem je snížit počet povinných auditů vzhledem k jejich administrativní a finanční zátěži, kdy náklady se pohybují od statisíců po miliony korun. Současné limity se nezměnily přibližně patnáct let.
V části upravující zákon o dorovnávacích daních pro velké nadnárodní a vnitrostátní skupiny návrh obsahuje 23 bodů zaměřených na soulad s modelovými pravidly OECD. Zahrnuje přesnější definici pojišťovací investiční entity, úpravy pravidel pro kvalifikovaný zisk nebo ztrátu pojišťoven a přechodná ustanovení pro odložení daňové pohledávky vzniklé po 30. listopadu 2021. Děkuji za pozornost.

