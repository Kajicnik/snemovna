File: s140033.htm
Anchor: r10
Date: 40. schůze, 29. května 2025
Speaker: Poslanec Pavel Žáček

Speech:
Poslanec Pavel Žáček:: Děkuji za slovo. Pan kolega Lang možná narazil na ten hřebíček, ale tu klíčovou otázku přeformuluju. Jak zabráníme tomu, aby ti nelegální migranti překračovali české hranice ze všech směrů? Jak zabráníme, aby překračovali slovenské hranice směrem k nám? Jak zabráníme tomu, aby nepřekračovali (překračovali) maďarské hranice, srbské, makedonské, řecké, italské? Jak zabráníme tomu, aby nepřekračovali (překračovali) hranice svých domovských států, ať už směrem přes Turecko, nebo směrem z Afriky? Tuto otázku vůbec neřešíme. Místo toho se tady bavíme, jestli máme dělat něco málo, co můžeme - možná pro někoho je to málo, pro někoho je to víc - na národní úrovni, anebo nedělat nic. Vy nás vyzýváte, abychom nedělali nic. To je nejhorší možná varianta. Čili my musíme řešit, pokud chceme... Jednak návratová politika, my ji musíme řešit, my musíme mít tykadla minimálně směrem do Asie, minimálně směrem do Afriky a hledat řešení tam, protože ta Evropa... Proč přicházejí, tak (to) je klíčová otázka. Je to obrovské lákadlo, zejména Německo. Čili musíme podle mého názoru se snažit o to, aby ti lidé neměli tolik důvodů, aby se zvedli a vyrazili směrem do Evropy. Děkuji.

