File: s140005.htm
Anchor: r2
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuju moc za vstřícnost. Já jsem původně chtěl technicky, ale jak se množily dotazy, rád využiju, protože budu delší než dvě minuty, přednostního práva.
Jednak zareaguju ještě na to, že pan ministr financí tady slíbil, že bude reagovat na ty věci, které se týkají Ministerstva financí a problematiky daňové. Já si dovolím tedy reagovat na to, co zaznělo přímo k JMHZ a na kolegu Ivana Bartoše. Moc děkuju za ty otázky, ale vzhledem k tomu, že to tady bylo propojováno i tento týden s tematikou DSŘ a MMR, tak já si jenom trošku říkám, že je velká škoda, že si Ivan Bartoš nekladl tyto otázky, a především svému týmu, v posledních dvou letech při digitalizaci stavebního řízení. To byly velmi dobré otázky, ptát se, jak jsou na to ti dodavatelé IT připraveni, jak jsou na to připraveni na stavebních úřadech, jak jsou proškoleni, zdali běží nějaký pilotní provoz. Já jsem se na ty otázky Ivana Bartoše ptal v loňském roce a vždycky jsem dostal velmi obecnou odpověď, ať se o to vlastně moc nestaráme, že to ten tým má pod kontrolou, všechno zvládnou, že tady prostě 1. červenec loňského roku bude zalitý sluncem a DSŘ bude běžet.
Já bych to sem netahal, kdyby Ivan Bartoš tady nechodil tenhle týden a dneska k tomuhle tisku opakovaně a neříkal věci, které nejsou úplně pravda, neposunoval tu realitu. Já jsem nemohl tento týden v úterý zareagovat, protože jsem musel odejít ze Sněmovny z pracovních důvodů, ale to, co tady bylo v úterý zmiňováno, bylo těžce, ale těžce nepravdivé.
Já si tedy dovolím odpovědět na ty otázky. JMHZ je připravováno dva roky, běží k tomu tým lidí, kteří řeší věcnou část, kteří řeší věcnou část z pohledu potom přepisu do legislativy, a běží k tomu samozřejmě úzká spolupráce na technické úrovni s dodavateli IT systémů, s představiteli všech klíčových subjektů, kteří sdružují zaměstnavatele, a opakovaně s nimi ta komunikace je probírána i v návaznosti na to, jak postupuje legislativní proces a jak postupuje čas.
Na podzim loňského roku jsme spustili přípravu pilotního projektu, který od 1. 7. poběží. Legislativa s tím počítá, systém s tím počítá a v tom pilotním projektu bude zapojeno více než 100 000 zaměstnanců a několik desítek zaměstnavatelů. Ti zaměstnavatelé jsou napříč celým spektrem typu zaměstnavatelů, to znamená, jsou tam zaměstnavatelé stran veřejných institucí, jako je třeba Česká správa sociálního zabezpečení, Ministerstvo financí. To znamená, jdeme cestou, když my po někom něco chceme, nějakou změnu, tak abychom si safra předtím, než ji spustíme, ji na sobě samých otestovali. Jsou tam zapojení zaměstnavatelé z řad velkých podniků, středních i malých podniků, je tam opravdu celé spektrum všech těch subjektů, kterých se logicky bude jednotné měsíční hlášení zaměstnavatelů týkat.
Já to jenom ilustruju - mohl bych jít velmi dopodrobna, ale tady jenom říkám ty základní principiální rozdíly v tom, že opravdu my tu změnu bereme velmi vážně. Víme, že to je jeden z největších projektů, který tento stát od dob základních registrů a Czech POINTu udělal pro zaměstnavatelský sektor a snažíme se opravdu velmi podrobně technicky reagovat na všechny dotazy, které tady jsou pokládány ze strany těch, kterých se to bude týkat. Proto jsme také vlastně diskutovali i to, aby ten čas byl dostatečný. Proto jsem přistoupil nakonec na to, abychom posunuli ten 1. leden na 1. 4., aby opravdu IT dodavatelé měli kapacity udělat jednotlivé úpravy. Vyřešili jsme to, jakým způsobem tam dohlásíme data za první kvartál tak, abychom zaměstnavatelům neříkali: Hele, je to super, my jsme to nachystali, ale zase si rok počkejte, a nechceme dopustit to, aby celý ten rok jeli v duálním režimu, kdy budou hlásit přes JMHZ a kdy budou posílat pořád ty formuláře. To jsme vyřešili tím způsobem, že vlastně bude ten první kvartál doplněn, dohlášen nejpozději potom do konce prvního pololetí příštího roku. ***
