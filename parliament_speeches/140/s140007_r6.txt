File: s140007.htm
Anchor: r6
Date: 40. schůze, 29. května 2025
Speaker: Poslankyně Romana Bělohlávková

Speech:
Poslankyně Romana Bělohlávková:: Děkuji za slovo, paní předsedající. Vážené dámy, vážení pánové, já se dovolím přihlásit k pozměňovacímu návrhu, který byl nahrán do systému pod číslem 6822, jménem svým, pana doktora Kaňkovského a dalších kolegů.
Musím říci, že vy už vlastně tento pozměňovací návrh znáte, protože byl vložen panem doktorem Kaňkovským do systému v rámci projednávání novely zákona o sociálních službách, ale jelikož jsme tento zákon zatím nedoprojednávali a jelikož je to pozměňovací návrh, který napravuje legislativní chybu, ke které bohužel došlo a kvůli které jsou pracovníci sociálně-právní ochrany dětí opakovaně vystavováni těžce řešitelným situacím v souvislosti s nemožností umisťování dětí do 4 let věku od 1. 1. 2025 do pobytových zařízení, tak tento pozměňovací návrh vlastně jim umožňuje výjimečně tento institut využít, aby děti, které jsou za často velice dramatických okolností odebírány svým rodičům, tak aby bylo možno v této kritické situaci je umístit například do zařízení pro děti vyžadující okamžitou pomoc.
Tato změna se týká změny zákona o zvláštních řízeních soudních a já vás velice chci poprosit o podporu, protože tato legislativní chyba byla odhalena už vlastně na konci minulého roku. Děkuji terénním pracovnicím, které na ni upozornily.
Děkuji z tohoto místa, prostřednictvím paní předsedající, i panu doktoru Kaňkovskému, díky kterému jsme se sešli ještě před Vánoci s pracovníky terénu i ministerstev, aby došlo k nápravě tohoto opomenutí, a který je nyní na nemocničním lůžku, takže ho zdravíme a přejeme mu brzké uzdravení.
Tato změna opravdu usnadní terénu jednat v souladu se zákonem a pro mě jako pro pediatra je stěžejní to, že se jedná o ochranu nejmenších a nejzranitelnějších dětí.
Děkuji také za vstřícnost oběma spolupracujícím ministerstvům, to znamená Ministerstvu spravedlnosti v osobě pana ministra Blažka a Ministerstvu práce a sociálních věcí v osobě pana ministra Mariana Jurečky. Děkuji. ***
