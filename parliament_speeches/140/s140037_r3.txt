File: s140037.htm
Anchor: r3
Date: 40. schůze, 29. května 2025
Speaker: Poslanec Jiří Havránek

Speech:
Poslanec Jiří Havránek:: Mnohokrát děkuji za slovo. Krásné odpoledne, kolegyně, kolegové. Já začnu tedy tím pozměňovacím návrhem, o kterém zde mluvila ctěná paní kolegyně Schillerová, protože je to pozměňovací návrh, který načetl kolega Vojtěch Munzar, jenž je dnes řádně omluven, a požádal mě tedy, abych se za něj přihlásil. Naleznete ho v našem systému pod číslem 6785. Cílem tohoto pozměňovacího návrhu je, aby účetní jednotky s méně než tisíci zaměstnanci nemusely vyhotovovat zprávy o udržitelnosti nebo konsolidované zprávy o udržitelnosti, a to již za účetní období započatá od 1. ledna 2025. Tato změna odstraňuje administrativní zátěž a ekonomické náklady spojené s vyhotovováním zpráv o udržitelnosti za účetní období započatá od 1. ledna 2025 za situace, kdy se těmto účetním jednotkám tato povinnost pozměňovacím návrhem rozpočtového výboru - na který navazujeme, o němž zde mluvila i paní kolegyně Naiclerová - ruší. Vyhotovování zpráv o udržitelnosti za účetní období započatá od 1. ledna tohoto roku se tak v tomto uvedeném případě jeví jako nadbytečné a nehospodárné.
Dále bych se rád přihlásil v tuto chvíli již ke svému pozměňovacímu návrhu, který naleznete pod číslem 6824. Tento pozměňovací návrh reaguje vlastně na povinnost stanovenou konkrétně v § 32f odst. 2 zákona č. 563/1991 Sb., o účetnictví, podle které musí jmenované účetní jednotky informovat zástupce zaměstnanců a projednat s nimi informace o udržitelnosti, včetně prostředků pro jejich získávání a ověření postupem podle zákoníku práce. Současná právní úprava však není dostatečně jednoznačná v případech, kdy u účetní jednotky nepůsobí žádný zástupce zaměstnanců. Nejasná je zejména otázka, jak by v takových případech měla účetní jednotka naplnit povinnost projednání a získání stanoviska všech zaměstnanců.
Odkaz na zákoník práce není dostatečně odůvodněný, odůvodnění v transpozičním zákoně k tomuto ustanovení chybí a neodpovídá plně požadavkům směrnice CSRD. Zákoník práce má jiný účel než zákon o účetnictví a zahrnuje pouze tři kategorie zástupců zaměstnanců, což specificky vhodný model reprezentuje. V tomto specificky vhodném modelu právě jsou reprezentanti zaměstnanců. Účetní jednotky, v nichž zástupci zaměstnanců ve smyslu zákoníku práce nepůsobí vůbec dokonce nutí, aby informace o udržitelnosti projednali přímo se zaměstnanci. To je však zejména u velkých zaměstnavatelů téměř neproveditelné.
V případě, že takto nedostatečně jasné právní úpravy však nejsou žádoucí, vystavit účetní jednotky riziku sankcí až do výše 3 procent hodnoty aktiv celkem, tedy toto naleznete konkrétně v § 37a odst. 4 písm. b) zákona o účetnictví, kdy prakticky může jít až o stovky milionů korun při těchto případných pokutách. Samotný přestupek neprojednání zprávy o udržitelnosti se zástupci zaměstnanců navíc má zcela mizivý dopad na to, zda účetní jednotka přispívá k budování udržitelné ekonomiky, a jedná se pouze o způsob projednání zprávy o udržitelnosti. Z tohoto důvodu se navrhuje zařazení tohoto přestupku uvedeného v § 37a odst. 1 nově pod písm. y), původně pod písm. v), do kategorie přestupku s nižší sankcí. ***
