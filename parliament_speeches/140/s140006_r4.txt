File: s140006.htm
Anchor: r4
Date: 40. schůze, 29. května 2025
Speaker: Poslankyně Lucie Šafránková

Speech:
Poslankyně Lucie Šafránková:: Děkuji vám za slovo, vážený pane místopředsedo. Milé kolegyně, vážení kolegové, já si dovolím krátké stanovisko a také říct pozměňovací návrhy, které k těmto tiskům za SPD budu podávat. My určitě - já už jsem to tady říkala - vítáme zavádění projektu jednotného měsíčního hlášení zaměstnavatele. Určitě je to věc, která, pokud se dobře otestuje a bude fungovat, určitě to bude zjednodušení pro všechny zaměstnavatele. Ale co už rozhodně nevítáme, jsou některé změny v jiných zákonech, které vláda navrhuje provést právě v souvislosti se zaváděním tohoto programu.
Už jsem tady také o tom hovořila v prvním čtení a jde zejména o vládní záměr na zrušení srážkové daně u příjmů ze zaměstnání, takzvaně ze závislé činnosti, nejprve u příjmů cizinců, respektive u daňových nerezidentů, později i u všech ostatních příjmů všech našich občanů. Primárně jde o drobné, občasné a příležitostné příjmy, o studentské brigády, o přivýdělky rodičů s malými dětmi, o pracovní příjmy seniorů, o drobné odměny, třeba za členství v různých spolcích, družstvech, volebních komisích a tak dále. To je pro nás naprosto nepřijatelné.
Dnes se třeba příjmy z dohod o provedení práce a o pracovní činnosti jednoduše zdaní srážkovou daní a člověk dále už nemusí nic řešit. Nově ale právě tady vláda navrhuje, aby i tito lidé museli podávat daňové přiznání, jinak jim bude hrozit pokuta. Je evidentní, že tahleta změna jen zbytečně zkomplikuje životy mnoha poctivým pracujícím lidem, a hlavně těm, kteří jsou už nyní na trhu práce velmi zranitelní. Podle sdělení Komory daňových poradců vláda ani nepředložila analýzu, jak velkou finanční zátěž by tento její revoluční návrh přinesl občanům, orgánům daňové a finanční správy a státnímu rozpočtu.
Budu podávat, jak už jsem říkala na začátku, pozměňovací návrhy týkající se toho souvisejícího zákona, ale vzhledem k tomu, že to spolu souvisí, ho zmíním už teď. Jeden z mých pozměňovacích návrhů se týká toho, že zachovává možnost zdaňovat drobné a příležitostné pracovní příjmy i nadále prostřednictvím právě srážkové daně.
Můj další pozměňovací návrh: jeho prostřednictvím navrhuji v zákoně o daních z příjmů zvýšit daňové zvýhodnění pracujících rodičů na vyživované nezaopatřené děti. Tímto návrhem chci hlavně reagovat na bezprecedentní propad porodnosti, který postihl celou Českou republiku a který má bezesporu i sociální a ekonomické příčiny. Jinými slovy, lidé odkládají založení či rozšíření rodiny ve značném množství případů i z toho důvodu, že jim jejich pracovní příjmy prostě nestačí na zajištění základního standardu nutného pro výchovu dětí, a to hlavně v době, kdy jeden z rodičů pečuje o malé dítě v domácnosti.
Propad porodnosti zásadním způsobem poškodí v budoucnu náš systém veřejných financí, důchodový systém zdravotnictví a další sociální systémy. Proto navrhuji zvýšit daňová zvýhodnění pracujících rodičů na jejich nezaopatřené děti, a to následujícím způsobem. Na první dítě o 10 000 korun, na druhé o 20 000, na třetí a každé další dítě o 30 000 korun. Tedy pro rodinu s třemi dětmi by tato změna znamenala zvýšení jejího ročního disponibilního příjmu o 60 000 korun.
Na jedné straně sice v důsledku navrhovaných opatření poklesnou příjmy státu a veřejných rozpočtů v oblasti přímých daní, ale na druhé straně v důsledku poklesu daňové povinnosti, a tedy nárůstu čistých příjmů domácností a rodin, by se zároveň u mnoha osob a rodin snížil objem jimi pobíraných sociálních dávek nejrůznějšího typu, anebo by některé tyto domácnosti úplně ztratily nárok na sociální dávky, což by znamenalo snížení objemu výdajové stránky státního rozpočtu, a tudíž i alikvotní kompenzaci částečného propadu jeho příjmové stránky.
Ještě významněji by ovšem přímé dopady navrhovaného opatření na příjmy státního rozpočtu kompenzoval vyšší objem výběru nejrůznějších nepřímých daní, třeba DPH, spotřební daně právě v důsledku významného zvýšení koupěschopné poptávky jednotlivých domácností. ***
