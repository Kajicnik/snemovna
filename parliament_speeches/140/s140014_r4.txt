File: s140014.htm
Anchor: r4
Date: 40. schůze, 29. května 2025
Speaker: Poslankyně Silvia Doušová

Speech:
Poslankyně Silvia Doušová:: Děkuji, pane místopředsedo, za slovo. Vážené kolegyně, vážení kolegové, já si tady dovolím navázat na paní předsedkyni Schillerovou. Velice mě mrzí, že (je) z toho teď takhle politické téma, protože já jsem členkou toho podvýboru taky, byla jsem přímo, když byl přejmenován, řekněme, právě na podvýbor pro startupy, vědu a výzkum. Musím říct, že není pravda, že by vláda nebo aspoň někteří členové, kteří to mají v kompetenci, že by se tomuto tématu nevěnovali. Chodil tam jak pan náměstek Kavalírek, který má pod sebou mimo jiné i AI, chodil... Byl tam i pan náměstek Štěpán Hofman a chodil tam pan náměstek i od pana Marka Ženíška, takže chci jenom říct, že jsme se tomu věnovali všichni. Byla to naprosto vždycky věcná a konstruktivní diskuse a velice mě mrzí, že teď je z toho politické téma, protože my jsme byli všichni zajedno a táhli jsme tam za jeden provaz, i díky tomu, že tomu opravdu věnoval ten čas předseda startupové asociace, který si dal velkou práci na tom, aby to vykomunikoval se všemi, řekněme, politickými hnutími a stranami, které jsou tady zastoupeny. Takže chci jenom říct, že podporu to má i vládní koalice, od začátku, my jsme na tom spolupracovali. Ten pozměňovací návrh vznikl právě i na základě diskuse z tohoto podvýboru, bylo to vykomunikováno jak s Ministerstvem financí, tak s Ministerstvem práce a sociálních věcí, tak i s Komorou daňových poradců. Tam nevím, jestli váš pozměňovací návrh s nimi byl prodiskutován, ale chci jenom říct, že my jsme to měli a máme to od nich schváleno taky, že takto je to v pořádku. Opravdu mě mrzí, že najednou je z toho téma. Takže neděláme z toho téma my před volbami, ale bohužel vy. Děkuju.

