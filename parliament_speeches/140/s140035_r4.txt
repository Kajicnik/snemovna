File: s140035.htm
Anchor: r4
Date: 40. schůze, 29. května 2025
Speaker: Poslanec Radek Koten

Speech:
Poslanec Radek Koten:: Děkuji za slovo. Tak je to samozřejmě podpoření toho, co tady zaznělo z úst mého ctěného kolegy Huberta Langa. Pokud nejsou finanční prostředky, nejsme schopni zabezpečit ochranu jak státní hranice, tak i tedy tu vnitřní ochranu, tak...
Já jsem zachytil momentálně zprávu - tuším, že to bylo včera nebo předevčírem - na Slovensku tu bezpečnost berou opravdu vážně, ačkoliv Slovensko je kritizováno jak z Evropské unie, tak i třeba z České republiky, že tam není demokratický stát. Nicméně tam tedy bude další ozbrojená složka, což bude četnictvo. Ono v první republice jsme tady taky měli četníky, nemyslím si, že by to fungovalo úplně špatně. Bude to v podstatě další složka pro zabezpečení bezpečnosti státu. Takže vidíme, že v okolních státech to jde, tam tedy to mají řešeno skrz Ministerstvo obrany. To bylo právě to, jak tady Hubert Lang právě nabídl, to přesunutí těch peněz mezi jednotlivými ministerstvy, protože skutečně ta bezpečnost je pouze jedna, vnitřní-vnější, ale občané to vidí v podstatě jako celek. Buďto se tady cítí bezpečně, anebo se bojí vycházet večer. V Německu, tam si to úplně nemohou dovolit, aby žena šla třeba po setmění někam přes nějakou odlehlou část. Tady u nás zatím v České republice takový problém v této míře nemáme, i když zde jsou určité lokality, kam je lépe nechodit, ale není to určitě v takovém množství jako v Německu.
Takže pojďme skutečně se bavit o tom, kde se na to vezmou peníze. Já si myslím, že teďka při přípravě rozpočtu je na to ta správná doba. Pojďme se o tom bavit opravdu seriózně, abychom se nenařkli jeden druhého nebo třetího nebo čtvrtého, že na tom nechceme spolupracovat. My chceme spolupracovat na bezpečnosti pro české občany a samozřejmě je to nutné saturovat také penězi, aby tedy ti příslušníci byli ochotni za ty peníze, které dostávají, sloužit. To je vše. Děkuju.

