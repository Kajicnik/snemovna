File: s140003.htm
Anchor: r2
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji. Já si dovolím zareagovat na paní předsedkyni Alenu Schillerovou a důrazně se ohradit. Tento celý návrh zákona o jednotném měsíčním hlášení, celý ten záměr, koncept, je připravován dva roky. Dva roky běží k tomu pracovní týmy, které řeší jednak věcnou stránku věci, ale řeší také velmi intenzivně i technickou část, která se týká změny naprogramovaných programů, které dneska firmy využívají, a jejich IT řešení. Na rozdíl od mnoha jiných změn tato změna má také i část pilotního projektu, který běží od 1. 7. nebo rozběhne se od 1. 7. tohoto roku, který jsme zakotvili už v předchozí legislativě. To, jakým způsobem připravujeme - je tady nástup v roce 2026 - bylo opakovaně, naposledy minulý týden v pátek, diskutováno jak se zaměstnavateli, tak je to diskutováno s představiteli IT sektoru, aby se ty změny stihly naprogramovat a zároveň abychom to udělali tak, abychom už rok 2026 mohli mít jako rok, který přinese snížení administrativní zátěže a který přinese opravdu plnohodnotnou datovou sadu pro všechny ty zapojené instituce.
Je tam ten koncept, který vlastně říká: Ano, první kvartál je kvartálem, který je následně dohlášen, a od 1. 4. už potom jedeme v tom systému, o kterém jsem tady hovořil v úvodu. To znamená, toto bylo opakovaně prodiskutováno, řešení je v souladu se všemi zainteresovanými subjekty a je tam dostatečná časová prodleva pro to, aby i dodavatelé těch systémů byli schopni to doprogramovat. A my jsme jasně řekli, že jakmile ukončíme třetí čtení v Poslanecké sněmovně, což bude doufám poměrně brzy, tak dáme i tu podrobnou legislativní podporu nebo legislativní data pro to, jak přesně a na základě něho mohou potom dodavatelé IT postupovat.

