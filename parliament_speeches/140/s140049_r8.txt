File: s140049.htm
Anchor: r8
Date: 40. schůze, 29. května 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju. Je moc dobře, že pan poslanec Brázdil tady může vystoupit a říct svůj názor.
Já naopak jsem rád, že můžu říct, pane poslanče, že s vámi hluboce nesouhlasím. Nerozumím osobně tomu, že by člověk měl právo na zábavu. Vy jste správně řekl několikrát: zábavní pyrotechnika. Ukažte mi, kde má člověk právo na to bez odpovědnosti -⁠⁠⁠⁠⁠⁠ podtrhuji, bez odpovědnosti -⁠⁠⁠⁠⁠⁠ se bavit na úkor svých spoluobčanů, lidí, kteří žijí v té lokalitě, i na úkor těch zvířat, hospodářských zvířat, která přinášejí užitek nejenom svému majiteli, ale i těm lidem třeba v té lokalitě, protože to je velmi často třeba lokální producent mléčných produktů, mléka a podobně. Nemůžeme přece říct: Člověk si může dělat, co chce, bez jakékoliv míry odpovědnosti. Já vůbec nepopírám to, že člověk se má bavit. Ano, jsme lidé a od středověku, od počátku se také má člověk dokázat radovat, bavit se, ale ta zábava přece musí mít nějaké mantinely. Těmi mantinely je právě to, když nebudu omezovat toho druhého nebo případně jeho v tomhletom případě zvířata, ať už to jsou domácí zvířata v rámci chovatelských aktivit, nebo to jsou opravdu potom chovy na nějakých rodinných farmách nebo i velkých zemědělských hospodářstvích. To je celé. Děkuju.

