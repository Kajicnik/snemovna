File: s140048.htm
Anchor: r4
Date: 40. schůze, 29. května 2025
Speaker: Poslanec Rudolf Salvetr

Speech:
Poslanec Rudolf Salvetr: Děkuju za slovo, paní předsedkyně. Já nebudu mluvit příliš dlouze. Budu reagovat na některé praktické věci, které podle mě zbytečně komplikuje tato norma, jejíž dobro nebo účelnost bych nechtěl zpochybňovat v celém rozsahu, ale vycházím také z toho, co se odehrává ve městech v inkriminovaných dnech, jako jsou zlomy roku či případně některé slavnosti, a také záležitosti, které probíhají třeba na hudebních festivalech nebo na určitých vystoupeních. Toho se také týká ten pozměňovací návrh, který si dovolím předložit.
První z toho se... Navážu na to, co tu říkal pan ministr o těch omezeních 250 metrů od staveb a tak dále. Ten návrh také zahrnuje objekty evidované v evidenci hospodářství. Myslím si, že je to nadbytečný bod, protože žádný soudný člověk přeci nepůjde k chovu zvířat a nebude tam střílet ohňostroj nebo ho tam nikdo nepovolí, ale to, co to narušuje, jsou například různé usedlosti, kde probíhají svatební obřady, anebo jsou to slavnosti v některých městech, dudácký festival a podobně na strakonickém hradě. Tam je také chov třeba koz či ovcí. Běžnou součástí, která i na těch usedlostech probíhá, je, že si svatebčané domluví ohňostroj. No, přeci je to i se souhlasem v té usedlosti a myslím si, že by mělo být na posouzení této věci, a nikoliv abychom jim zákonem řekli, že to tam prostě možné není. To je jedna z těch připomínek.
Druhá se týká toho, že celá řada ohňostrojů, různé pyrotechniky spadá pod souhlas báňského úřadu a myslím si, že pokud je to stanoveno pro obce na kategorii F1, F4, T2, tak je to třeba také rozšířit na kategorii F2 a F3, což jsou - a to je v § 35 - což jsou záležitosti, které také vyžadují souhlas anebo povolení báňského úřadu. Myslím si, že by nemělo docházet ke kombinaci těchto záležitostí s ohledem na města. Pak je třeba také vědět, že jsou to i některé tiché efekty, že jsou to efekty, které právě používají se třeba na těch stagích při různých festivalech. Domnívám se, že toto by dopadlo potom i třeba na města jako na pořadatele těch akcí. Mělo by tu být naprosto jednoznačné vymezení.
Tou třetí věcí, kterou bych rád zmínil, je účinnost zákona. Pokud bychom ho chtěli od 1. 7. letošního roku, tak každá zákonná norma z mého pohledu má být předvídatelná. Je asi logické, že dneska pořadatelé různých ohňostrojů mají nakoupené záležitosti. Tady bych byl velmi rád...
Vy jste to tu zmínil, pane ministře, že F trojky budou spadat pod, řekněme, nějaké proškolení těch lidí.
Ale ten prostor, aby se mohli na to připravit - jak ti, co by chtěli být proškoleni, nebo ti, co už mají nakoupeno - tak tady prostě za těch pár dní není a ten návrh směřuje k tomu, aby byla účinnost zákona odložena o půl roku na 1. 1. roku následujícího, což si myslím, že je dostatečný prostor.
Znovu říkám, že to, co se odehrává - byli jsme dokonce i na určitém kulatém stolu kolem ohňostrojů, kolem používání pyrotechniky - to, co se odehrává ve městech v některých dnech, tak rozhodně nikdo z nás nemůže být příznivcem těch, nebojím se použít toho slova, válečných zón, v které se mění některá náměstí, ale myslím si, že je pak celá řada příležitostí, kde když se udělá profesionální, hezký ohňostroj, tak to obdivujeme v řadě měst, třeba i při dovolených, a není úplně důvod veškerou tuto záležitost se snažit zlikvidovat.
Děkuju za pozornost a přihlásím se pak už velmi stručně k tomu pozměňovacímu návrhu.

