File: s140025.htm
Anchor: r4
Date: 40. schůze, 29. května 2025
Speaker: Poslanec Petr Letocha

Speech:
Poslanec Petr Letocha:: Děkuji. Tak my jsme hlavně chtěli nějaké společné evropské řešení. To je třeba si uvědomit, protože pokud bychom my změnili naši legislativu, ostatní státy si ji také změnily po svém, asi by to nemuselo tak fungovat, protože ti migranti by si v tu danou chvíli nebo ti pašeráci by si v tu chvíli mohli vybírat ten stát, kde by měli jednodušší podmínky. Proto jsme čekali na tohleto společné řešení. Já jsem rád, že to společné řešení je. Je teď na nás, abychom si na základě toho, co nám umožňuje migrační pakt, skutečně zpřísnili naši legislativu. Takže za mě to, že jsme čekali na společné evropské řešení, je správně.
Kromě toho, že samozřejmě implikujeme migrační pakt, tak jsou tam některé věci, které jsou v tuto chvíli i nad rámec toho migračního paktu. Mimochodem, budeme se tady bavit i o pozměňovacích návrzích jak opozice, tak našich pozměňovacích návrzích, které budou teprve načteny. Takže je to o tom, že se o tom bavíme, já jsem za to rád. Pokud máme stejný cíl a to je zpřísnit migrační politiku, tak to dělejme. Pokud by to mělo být celoevropské řešení, tak já jsem za to jenom rád, protože budeme tyto podmínky mít velmi podobné po celé Evropské unii. Děkuju.

