File: s140015.htm
Anchor: r6
Date: 40. schůze, 29. května 2025
Speaker: Poslanec Igor Hendrych

Speech:
Poslanec Igor Hendrych:: Tak děkuji vám za slovo, vážený pane místopředsedo. Vážené dámy, vážení pánové, vážený pane ministře, já jsem tady minule v prvním čtení kritizoval u tisku 926 to, co už tady bylo dneska řečeno mojí kolegyni, paní předsedkyní Schillerovou, že bylo zavedeno zrušení srážkové daně. Byla k tomu tady disputace. Nicméně byl jsem přítomen u debaty, sleduju, co se děje v systému, zaznamenal jsem, že byl nahrán pozměňovací návrh z Ministerstva financí, který v podstatě vrací zpět tuhletu záležitost, takže ta srážková daň zrušena nebude, byť tam je trošku jiný režim. My jsme měli také svůj pozměňovací návrh, který připravila paní předsedkyně Schillerová. Tohleto je jakási alternativa. Bylo už řečeno, že pokud to takto bude nahráno, tak se k tomu hnutí ANO připojí a bude s tím konformní.
Jenom otázka je, proč vlastně k tomu vůbec došlo, proč vlastně Ministerstvo financí v podstatě předložilo tento návrh vůbec v prvním čtení, proč to potom takhle muselo korigovat. Korigovalo to v podstatě po našich intervencích a je tomu tak dobře. Troufnu si říct, že jsme tady jako opozice zafungovali v tomhletom velmi dobře. Drobné přivýdělky studentů například nebo členů volebních komisí opět budou podléhat režimu jednoduché srážkové daně, pokud to bude pro ty lidi obecně nebo celkově v tom daňovém přiznání výhodné. Tolik k tomu.
Ještě chci pohovořit k jedné záležitosti. Já tady chci vystoupit v podstatě jako předkladatel pozměňovacího návrhu, ke kterému se přihlásím následně v podrobné rozpravě, který předložila primárně moje kolegyně Jana Pastuchová, ale spoluautory toho pozměňovacího návrhu jsme i další členové výboru pro sociální politiku: Lenka Dražilová, Aleš Juchelka, Renata Oulehlová, moje maličkost, Andrea Babišová, Jana Hanzlíková a Miroslav Samaš. Týká se ničeho jiného méně významného, málo významného, jako je navýšení příspěvku na péči v I. a II. stupni, kdy navrhujeme v I. stupni zvýšit příspěvek na péči z 880 korun na 2 000 korun a v II. stupni ze 4 900 korun na 6 000 korun. Je to tady už poměrně dlouhá... Dlouhý spor tady vedeme s vládní koalicí o tom, kdy ty příspěvky na péči, zejména v těch nižších stupních, by měly být zvýšeny už dávno.
Jenom pro připomenutí, když v roce 2007 vešel v účinnost zákon o sociálních službách, tak vlastně ten příspěvek v tom nejnižším stupni byl 2 000 korun. Potom byl někdy v letech té hospodářské krize - nevím, jestli 2010, 2011 - za Nečasovy vlády byl snížen na 800 korun. Potom byl v roce 2019, tuším, zvýšen na 880 korun. No a když spočítáme, jaká byla inflace za posledních nějakých pět, šest let, zhruba nějakých 40, možná 45 procent, tak je to částka směšná. Jak už tady bylo taky dneska řečeno, čtyři potřeby životní, které nejsou ti lidé, kterým byl přiznán I. stupeň, schopni zvládat, tak za 800 korun si nekoupí zhola nic. Proto je důležité, abychom se dostali na částky vyšší, byť ani ty nejsou nijak dramaticky vysoké a ani ty nijak dramaticky nevyřeší situace mnohých lidí. Ale prostě musíme se začít tady v tomhletom posouvat, aby to byla částka skutečně nejen důstojná, ale skutečně užitečná, a aby skutečně těm lidem pomohla.
Já se následně k tomuto pozměňovacímu návrhu, který je evidován pod sněmovním tiskem (dokumentem) 6796, v podrobné rozpravě přihlásím. Děkuji za pozornost.

