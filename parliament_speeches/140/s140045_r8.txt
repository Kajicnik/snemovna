File: s140045.htm
Anchor: r8
Date: 40. schůze, 29. května 2025
Speaker: Poslanec Ivan Bartoš

Speech:
Poslanec Ivan Bartoš: Dobré odpoledne, dámy a pánové. Já jsem rád, že můžu v rámci tohohletoho bodu vystoupit, protože vlastně tu začišťovací novelu, která upravuje další související zákony, vítám. Já jsem tady vystupoval ráno a občas zaznívá zejména ze strany hnutí ANO o tom, jak Digitální a informační agentura je vlastně zbytná, jak by ji bylo nejlépe v dalším volebním období zrušit. Já si myslím, že dosavadní činnost agentury... Byť vznikla asi o rok později, než bylo plánováno -⁠⁠⁠⁠⁠⁠ ta její cesta legislativní nebyla úplně triviální -⁠⁠⁠⁠⁠⁠ tak DIA má své místo v řízení moderního digitálního státu. Zároveň se ukazuje -⁠⁠⁠⁠⁠⁠ já si tady opět vypomůžu onou statistikou digitalizace služeb občanům (Ukazuje matriál.) -⁠⁠⁠⁠⁠⁠ tak vlastně ze všech úřadů a orgánů, kromě ÚPV, je DIA skutečně lídr v digitalizaci služeb pro občany.
Vážené paní poslankyně, páni poslanci, dovolte mi možná připomenout, co bylo impulzem pro vznik Digitální a informační agentury a proč je důležité, tak jak nabýváme nových znalostí, co je potřeba, i upravovat tu legislativu. Ten stav digitalizace předtím, když vznikala DIA, než začala konsolidace těch centrálních služeb, byl velmi neutěšený. Česká republika v roce 2021 se umístila na 18. místě v hodnocení digitalizace podle digitální ekonomiky a společnosti. To je ten index DESI. Jedna z hlavních příčin tohohletoho žalostného stavu byl skutečně nedostatek centrální koordinace, problémy s řízením těch sdílených služeb. DIA nevyvíjí systémy za jednotlivé rezorty, ale stará se o ty jednotlivé sdílené služby, opožděné schvalování IT systémů, roztříštěné výdaje na IT a absence sdílení znalosti, vědomosti a zkušeností. Snaha o řešení téhleté situace, která je a byla objektivně, dlouhodobě špatná, tu byla i za předchozích vlád, ale každý pokus, který se vlastně pokoušel toto adresovat, byl neúspěšný a ten propad České republiky se tam výrazně zvyšoval. Ta organizační uspořádání, kdy agenda eGovernmentu a Útvaru hlavního architekta byla začleněna po zrušení ministerstva informatiky do struktury ministerstva, se výrazně neosvědčila. Sice Ministerstvo vnitra je bezpochyby silný rezort, disponuje i poměrně velkým rozpočtem, ale přiznejme si, že ta pozornost Ministerstva vnitra je nasměřována na vnitřní bezpečnost, má pod sebou poměrně silné složky státu, jako je policie, jako jsou hasiči, a dost často, když bylo potřeba zabrat v oblasti těch centrálních digitálních projektů, tak ať už rozpočtově, nebo pozorností, to šlo stranou.
Kdybych měl zmínit asi tři věci, které myslím, že byly i silným motivátorem s tímto pracovat, určitě to byla obnova základních registrů. Já jsem rád, byť ty peníze nakonec neskončily tam, kde měly, a ministra Hamáčka jsme tenkrát donutili, aby nějaké peníze přidal, tak nakonec neskončily v obnově základních registrů. Myslím si, že i zde pan ministr Marian Jurečka a další můžou potvrdit, že kdykoliv jsme v tomhle volebním období spouštěli nějaký projekt -⁠⁠⁠⁠⁠⁠ ať už to byly eDoklady či Jenda, které měly nátlak vlastně na ty základní registry, vyžadovaly dotazování, přihlašování velkého množství uživatelů -⁠⁠⁠⁠⁠⁠ tak zpočátku se z toho skutečně sypaly šroubky, a to téměř doslova. ***
