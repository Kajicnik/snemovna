File: s140007.htm
Anchor: r2
Date: 40. schůze, 29. května 2025
Speaker: Poslankyně Jana Bačíková

Speech:
Poslankyně Jana Bačíková:: Děkuji, paní místopředsedkyně. Kolegyně, kolegové, myslím, že o zákonu o jednotném měsíčním hlášení se nemusíme úplně ubezpečovat, jeho potřebnost je jasná. Mám nebo bych vám chtěla představit pozměňovací návrh svůj - Jany Bačíkové - a Jiřího Navrátila, který řeší odložení plnění povinnosti zaměstnavatelů zasílat toto jednotné měsíční hlášení, a to až od 1. 4. 2026. Tak budou mít zaměstnavatelé dostatečný čas se připravit na to plnění a vlastně nezbavují se této povinnosti, protože první čtvrtletí roku 2026 budou plnit tuto evidenci dosavadním způsobem, a to je podle zákona o nemocenském pojištění.
Upozorňuji, že tento pozměňovací návrh nenavrhuje posun účinnosti zákona, a co ještě obsahuje, je to, že zaměstnavatelé mají povinnost od 1. 7. 2026 přihlásit zaměstnance do evidence, a to nejpozději před okamžikem nástupu zaměstnance k výkonu práce. Zaměstnavatel má dvě možnosti, jak toto učinit. První je jedním úkonem, kdy udělá celou registraci, anebo dvěma úkony, kdy před nástupem zaměstnance přihlásí a pak udělá po nástupu už tu další registraci, takzvané dohlášení.
To je za mě asi všechno. Já se pak k tomuto pozměňovacímu návrhu přihlásím v podrobné rozpravě. Děkuju.

