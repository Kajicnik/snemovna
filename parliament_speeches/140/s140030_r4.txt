File: s140030.htm
Anchor: r4
Date: 40. schůze, 29. května 2025
Speaker: Poslanec Pavel Žáček

Speech:
Poslanec Pavel Žáček:: Děkuju za slovo. Já jsem byl ochotný našeho ctěného předsedu klubu pustit před sebe, ale řekl mi, že mám mluvit krátce, že můžu mluvit před ním, tak se toho úkolu zhostím. Já bych využil toho, že řada věcí zde byla řečena. Nebudu tak emocionální jako někteří kolegové, byť to navýsost politické téma, rozhodování o migraci a azylu, je zjitřené. Bylo by tomu tak, věřím tomu, i kdybychom nebyli v předvolebním období.
Já bych ale položil jednu racionální otázku, protože zde jsou často preferována některými politickými subjekty národní řešení, že prostě musíme... Vyřešíme to, pokud opevníme Českou republiku, pokud přijmeme nějaké řešení a potlačíme to evropské. Ale když se podíváme na mapu, kde jsme? V srdci Evropy, v centru Evropy. Většina těch nelegálních migrantů nelítá přes Ruzyň, ale dostává se pozemní cestou. Zpravodajské služby bezpečnostní, Policie České republiky nám ukazovala ty mapy, včetně počtů v době krizí, kudy to šlo, kudy byli pašováni, kudy se prolamovali přes platné státní hranice. Čili jinými slovy, můžeme my nějakým legislativním aktem v České republice ovlivnit situaci ve Středomoří? Můžeme tím ovlivnit situaci na řecké, italské či jiné hranici? Můžeme tím ovlivnit situaci v Srbsku, v Maďarsku, na Slovensku? Nemůžeme.
Co můžeme dělat a co musíme hledat, je evropské řešení. Bez toho to prostě nejde. Samozřejmě na evropské úrovni - víme to všichni - ta jednání trvají, je to velké množství států, velké množství zájmů. Já dojdu k tomu, jak jsou ty zájmy... jak jsou vnímány odlišně u nás, jak jsou vnímány na vnější evropské hranici. Samozřejmě těch jednání se účastníme, já jsem rád, že máme velmi aktivní zástupce Ministerstva vnitra, velmi aktivní zástupce vlády v těchto jednáních. Dneska jsme v té iniciativní skupině spolu s Itálií, Dánskem, dalšími státy a není to nějaká věc letošního roku, trvá to nějakou dobu. Snažíme se tlačit na příslušné evropské orgány, abychom prosadili co nejvíce našich zájmů, protože ne všechno se nám musí líbit, ale i když pak ten konsenzus, který je dohodnut na evropské úrovni, je předložen všem těm státům a je nutné se zodpovědně rozhodnout a vyvážit, co je přínosem, co je nedodělkem a co třeba je negativem, tak pak je ta chvíle se toho rozhodnutí, kdy přestanou platit výkřiky, které zde si můžeme dovolit emocionálně, zde ve Sněmovně, a kdy musíme opravdu vážit, jestli tím, že něco zamítneme, vetujeme, tak jestli řadu věcí prostě neshodíme pod stůl, které nakonec dopadnou na nás, i když jsme ve střední Evropě.
Teď dojdu a ukážu to na příkladu přes náš výbor pro bezpečnost. Samozřejmě - a myslím, že ctěná Sněmovna, všichni to víme - že náš výbor pro bezpečnost se tomuto tématu vlastně spadajícímu do naší výsostné kompetence velmi věnuje. Já bych zmínil nejenom nějakou diskusi, kterou máme průběžně, ale i návštěvu jednu minulou a jednu nadcházející, která se toho bude velmi úzce týkat. Je to návštěva, jestli si dobře vzpomínám, konce předloňského roku, která se týkala Řecka. Byli jsme nejenom jednat v Aténách na ministerstvu, u dalších institucí, které se zabývají otázkou ochrany vnější hranice - v tomto smyslu řecké i evropské - byli jsme i na Lesbosu, byli jsme i v tom prvním táboru, který zachytává ty nelegální migranty. Byli jsme konfrontováni s jejich prosbami, žádostmi o podporu, o pomoc, aby mohli zesílit své pravomoce a mohli řešit ty věci, které my řešíme - až když ti lidé projdou až sem - řešíme tady, tak aby je mohli řešit a zastavit podstatnou část nelegální migrace, protože oni nám říkali, že nevěří tomu, že by šla zastavit úplně na té vnější hranici, ale potřebují naši pomoc v legislativě.
O tom podle mého názoru je ten proces, který dneska na evropské úrovni probíhá, a o tom je také to doplnění prázdného místa, které by zůstalo nevyplněno, mezi těmi státy - zejména Německem, které, to víme všichni, je tím cílovým státem, i když se to dneska, to paradigma, také to víme, v Německu mění a Německo už nebude tak příznivé vůči těmto migrantům - tak my musíme vyplnit to místo, abychom ty pravomoce měli velmi podobné, ne-li stejné jako okolní státy, Polsko, Německo a řada dalších.
V té chvíli - myslím, že to bylo nějak z organizačních důvodů, z časových důvodů - jsme tam byli jenom koaliční poslanci v tom Řecku, přestože ty informace... Nebo právě proto, že informace byly klíčové, důležité, dělali jsme z toho poměrně přehlednou zprávu, předávali jsme ji všem kolegům ve výboru, čili i kolegům z opozice, byla vyvěšena na webu.
Teď můžu zase s radostí jaksi potvrdit, že příslušné orgány - organizační výbor a tak dále - Poslanecké sněmovny vyhověl naší žádosti toto navýsost politické téma zhmotnit v rámci výboru tím, že nám schválil výborovou cestu šesti členů výboru - zase tady už zástupce koalice i opozice - do Itálie, konkrétně na Lampedusu, což si myslím, že je ostrůvek velmi symbolický pro opatření nejenom italské vlády, nejenom italských národních bezpečnostních orgánů, ale i evropských orgánů, včetně Frontexu, odkud jsou organizována opatření vůči severní Africe, vůči všem těm nelegálním snahám o průnik do evropského prostoru. Tady bychom se měli na místě seznámit s tím, jaké oni řeší problémy, jak jim můžeme pomoci. Podle mě na některé otázky, které si zde velmi emociálně pokládáme, tak tam tu odpověď dostaneme. Protože jestliže chceme zabránit, aby Řecko, Itálie byly součástí nějaké větší vlny, která je mnohem větší než to, kdo by individuálně třeba dneska se snažil dostat do České republiky přes mezinárodní letiště Ruzyně, tak my musíme prostě vytunit, vyztužit tu pomoc, podpořit orgány bezpečnostní, ať už evropské, nebo národní, v tomto případě italské, které jsou na té vnější hranici.
Navštívíme také samozřejmě v Římě partnerský výbor bezpečnostní, s kterým budeme toto jednat, se všemi těmi orgány. Myslím, že tam bude i nějaká agentura OSN a pak také vlastně navštívíme štáb operace Sofia, která je nástupnickou operací - na úrovni EU - Frontexu, dalších orgánů, které by měly zachytávat tu vlnu - případnou - nelegální migrace, pomáhat těm národním orgánům. Čili to by nám mělo... Myslím si, že ta cesta přichází v pravou chvíli, v polovině června. To by nám mělo pomoci zkvalitnit a možná zvěcnit a jaksi odemocionálnit naši diskusi před nadcházejícími volbami. Myslím, že to bude pro nás jak pro členy z řad koalice, tak opozice velmi přínosné. Děkuji za pozornost. ***
