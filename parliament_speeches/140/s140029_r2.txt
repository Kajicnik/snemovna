File: s140029.htm
Anchor: r2
Date: 40. schůze, 29. května 2025
Speaker: Poslanec Martin Exner

Speech:
Poslanec Martin Exner:: Dobré odpoledne, vážené kolegyně, vážení kolegové. Já jsem chtěl zareagovat opravdu faktickou poznámkou na svého předřečníka pana Langa, pana Králíčka a pana Maška.
Já jsem si vzal rámcovou pozici vlády Andreje Babiše z 20. října 2020, se kterou se odjíždělo na vyjednávání o migračním paktu. Vyjednával to tehdy pan ministr Jan Hamáček a chtěl bych zacitovat. Uvádí se v ní: "Česká republika bude proto během projednávání volat po širším uchopení solidarity, která by měla nabídnout extenzivní paletu možností podpory zasažených členských států a neměla by být definována pouze relokacemi či sponzorováním návratů." Na jiném místě se uvádí: "Česká republika dlouhodobě podporuje třetí země a členské státy v první linii při ochraně vnějších hranic a zvládání migračního tlaku, a to především operativně, expertně, technicky a finančně. Tyto formy solidarity je připravena nabízet a poskytovat i nadále." Právě to, přesně v tomto duchu pokračovala vláda premiéra Fialy a přesně v tomto duchu pokračoval ve vyjednávání pan ministr vnitra Rakušan.
Ještě bych chtěl dodat, že právě migrační pakt umožnil tu materiální pomoc, finanční pomoc a relokace, dal je na stejnou míru. Chtěl bych připomenout panu kolegovi Langovi, prostřednictvím paní předsedající, že platilo a platí stále, že země mohou udělat lustraci každého uprchlíka a odmítnout uprchlíky, které považují za rizikové, takže i tam máme možnost si vybírat. Nemůžeme si vybírat... Takhle, můžeme si vybírat samozřejmě z těch tří druhů pomoci, ale i když došlo na relokace, tak jsme si mohli vybírat konkrétní lidi. Děkuji.

