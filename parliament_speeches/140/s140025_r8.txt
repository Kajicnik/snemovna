File: s140025.htm
Anchor: r8
Date: 40. schůze, 29. května 2025
Speaker: Poslanec Jiří Mašek

Speech:
Poslanec Jiří Mašek:: Děkuji za slovo, vážený pane předsedající. Vážené kolegyně, vážení kolegové.
Ano - k panu Michalu Zunovi, vaším prostřednictvím - skutečně je to proto, že to navazuje na migrační pakt, ale na migrační pakt to navazuje proto, že migrační pakt vlastně obrazně zdvihl stavidla k možnosti využití kvót, k využití možností výpalného a odstartoval to, co si všechny státy najednou uvědomily. (Potlesk hnutí ANO.) V současné době probíhají kontroly na hranicích, asi také ne bezdůvodně, a ty státy všechny si uvědomily, že proklamované fráze o hlídání schengenského prostoru, schengenské hranice, o navracení uprchlíků... Vždyť už víme, jaké jsou konkrétní výsledky. Ony prostě nejsou. Před sedmi lety ve Varšavě s panem kolegou Žáčkem a dalšími při návštěvě výboru pro bezpečnost a výboru pro obranu, obou výborů ve Varšavě, jsme viděli na obrazovkách Frontexu, jak jednotlivé lodičky připlouvají. Oni řekli: Nic s tím dělat nemůžeme, to v podstatě jenom monitorujeme. Ten stav trvá dosud, my to neumíme dosud.
Protože se Česká republika, prostřednictvím pana Víta Rakušana - znovu říkám, bez schválení parlamentu, v podstatě bez vědomí vlády - přihlásila k migračnímu paktu, tak teďka sklízí ty důsledky a musí ty věci řešit. Zákony (č.) 325/1999 (Sb.), to je zákon o azylu, a 326/1999 Sb., o pobytu cizinců na území České republiky, byly mimochodem přijímány jako součást obrovského balíku zákonů podmiňujících vstup České republiky do Evropské unie. Zákony byly tehdy připravovány špičkovými odborníky Ministerstva vnitra za pomoci expertů ze Spolkové republiky Německo, konkrétně bavorského Ministerstva vnitra. Tyhlety věci byly připravovány špičkovými odborníky a jsou kvalitní. Jistěže lze nalézt ustanovení, která po letech zkušeností lze upřesnit nebo zpřísnit. V tomto smyslu jsou předkládány s potřebným odůvodněním i pozměňovací návrhy k návrhu tisku 931. Ale rozhodně nelze říci, že novelizace těchto nebo dalších v tisku 931 dotčených zákonů bude mít významný vliv na bezpečnost či jiné sféry života v České republice.
Skutečnost, že tisk 931 není předlohou vládní, ale poslaneckou, napovídá, že v popředí stojí předvolební sebeprezentace předkladatelů a odvedení pozornosti od skutečného rizika pro Českou republiku, kterým je podrobení se takzvanému migračnímu paktu. Je třeba si uvědomit, že narušení demografické struktury České republiky populací s diametrálně odlišným hodnotovým žebříčkem a odmítající naše hodnoty by mělo trvalý a nevratný dopad na naši společnost nejen v oblasti bezpečnosti, ale i zdravotnictví, sociální, ekonomické i kulturní oblasti. Je třeba připomenout, že vláda Andreje Babiše dokázala uhájit demografickou strukturu naší země v době dosud největší migrační krize po roce 2015, reálně cíleného importu populace s diametrálně odlišnými hodnotovými žebříčky.
Zatímco naše současná vláda podpisem Víta Rakušana se podepsala importérům této populace do České republiky, vlastně jakýsi bianko šek. Pokud dojde v důsledku tohoto podpisu k narušení této demografické struktury České republiky, nebude otázkou, zda v naší republice dojde ke střetu nekompatibilních civilizací, ale pouze kdy se to stane. My už to na západ od nás vidíme, kdo byl před třiceti lety ve Francii a pojede tam dnes, kdo byl v Belgii, Holandsku a podobně. Česká republika má stále ještě šanci.
Je třeba připomenout, že nyní došlo ke zničení Sýrie jako státu a předání jeho území různorodým uskupením, ne nepodobným Islámskému státu. To pochopitelně může kdykoliv iniciovat další exodus z této oblasti světa jak skutečných uprchlíků, tak ekonomických migrantů, ale i teroristů a zločinců. Česká republika nemůže být v pozici, kdy výše uvedenou směs populace dostane v rámci onoho takzvaného migračního paktu přidělenu jako kvótu, ani nesmí být obětí, kdy bude za odmítnuté migranty platit výpalné. ***
