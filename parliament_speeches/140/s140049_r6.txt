File: s140049.htm
Anchor: r6
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuju. Já navážu na pana kolegu Brázdila. Já s ním vlastně absolutně souhlasím.
Když ten člověk ale bude sám na ostrově nebo s týmem lidí a všichni si řeknou, že se chtějí bavit, tak ať to tam odpalují. Ale všichni na té vesnici, v tom městě, na tom sídlišti chtějí mít stejný typ zábavy v ten daný okamžik? No, všichni ani náhodou ne. Tady se nebavíme o hospodářských zvířatech, tady se bavíme i o členech domácnosti, kteří jsou lidé, lidé s duševním onemocněním. Běžte se zeptat řady rodičů, co v ten moment dělají. Na toho Silvestra se někteří zvládnou připravit a odjedou, ale máme ty excesy, že tam ti někteří blázni jdou bouchat v kteroukoliv noční a denní dobu. To je obrovský problém pro tyhle lidi. Tak já si myslím, že tady je potřeba si říct: Ano, kdyby to byla stoprocentní shoda všech v té komunitě, těch, kteří to slyší a vidí, a dohodnou se, ať se jdou bavit. Já proti tomu nic nemám, to je úplně svobodné rozhodnutí, tam bych nechtěl dělat žádnou regulaci. Ale tady máme komunity, kde to za prvé mnoho z těch lidí nechce a kromě toho diskomfortu, především zvukového, je to fakt problém pro lidi, kteří mají i různý typ handicapu. Je to věc, kterou nemůžeme úplně banálně přehlížet. Tak bych moc prosil, ať se na to díváme i touto optikou. Děkuju.

