File: s140015.htm
Anchor: r4
Date: 40. schůze, 29. května 2025
Speaker: Poslankyně Alena Schillerová

Speech:
Poslankyně Alena Schillerová:: Přesně tak, pane ministře. Dávno to mohlo být, mohli jsme to mít. Já byla na tom podvýboru, na rozdíl od vás. Já jsem si ten čas udělala, šla jsem tam.
Byla tam i paní poslankyně... Omlouvám se, vaše jméno si nepamatuju, prostřednictvím pana místopředsedy. Nevzpomínám si, že byste tam vystoupila, prostřednictvím pana místopředsedy, pokud si pamatuju.
Byla to velmi... docela náročná debata, kterou jsem se snažila nějakým způsobem strukturovaně posunout dál, abychom se vůbec někam dostali, protože tam pořád se mluvilo od Šumavy k Tatrám, pořád to samé a ti startupisté říkali: To je poněkolikáté, to je pořád dokola. Takže jsem se jako zkušená, exekutivní, bývalá jejich kolegyně... Pan inženýr Kouba, ano, tam byl i za mě, zrovna tak jako pan inženýr - teď mně vypadlo jeho jméno - na Ministerstvu práce a sociálních věcí, ten tam byl také za x ministrů, to je jedno. To jsou úředníci, ti vykonávají nějakou práci, ale musí mít politické zadání a oni ho evidentně neměli. Evidentně ho neměli. Tam nebylo žádné politické zadání, tam byla naprosto pořád dokola ta stejná debata, kterou si myslím, že jsme na tom podvýboru posunuli někam dál.
Souhlasím s tím. Pojďme jim zlepšit prostě ty podmínky. Naše pozměňovací návrhy se v některých věcech shodují, v některých se liší. Já jsem se snažila tady pojmenovat, které to jsou, a řekla jsem prostě - vědoma si toho, že tady nemáme většinu, tak pravděpodobně ten náš pozměňovací návrh neprojde, projde ten váš - a já říkám naprosto pragmaticky: Získáme-li důvěru, opravíme to v příštím volebním období, ale je potřeba udělat tento základ. Vláda s tím nic neudělala, připravil se aspoň tento návrh, a troufnu si říct, že klíčový byl právě ten podvýbor, kde jsme se konečně někam posunuli. Děkuju.

