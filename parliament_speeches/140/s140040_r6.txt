File: s140040.htm
Anchor: r6
Date: 40. schůze, 29. května 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo. Tak já myslím, že není potřeba se tady hádat, protože já jsem tady jasně řekl, že za Piráty my podporujeme výrazné zjednodušení nebo zrušení zpráv o udržitelnosti tam, kde to je zbytečná byrokracie, a že my chceme jít cestou jednoduchých, automatických, on-line nástrojů a podobně. To je přece nesporná záležitost.
Abych reagoval na paní kolegyni Peštovou, prostřednictvím pana předsedajícího, vy tady říkáte, že je nějaká děsivá logika, že stát od někoho vybere peníze a potom je přerozdělí, no ale to je přece podstatou státu vybrat od lidí peníze a přerozdělit je. Kdyby to nebylo potřeba, tak od lidí nevybíráme, ale zkrátka dneska stát vždycky funguje tak, že vybere třetinu peněz, co lidi vydělají, tak vybere od těch lidí a potom je vrací zpátky lidem přerozdělenou na věci, jako je školství, zdravotnictví, jako je spousta služeb, které jim pomáhají.
Jedna z těch věcí, které jim pomůžou, je i to, že se někdo stará o globální životní prostředí, o to, aby tady nepokračovalo v takové míře globální oteplování, aby nám to tady nezničilo lesy, aby nám to nevysušilo studny, abychom tady neměli velké problémy v oblasti životního prostředí, které způsobí kaskádové efekty.
Takže to je princip státu, že se peníze vybrané na daních, poplatcích nějakým způsobem přerozdělují. Ten systém je celoevropský, my jsme jako Češi součástí Evropské unie, tak se pojďme bavit o tom, jak peníze přerozdělit tak, aby to bylo spravedlivé, aby skutečně doputovaly k českým rodinám a k českým firmám, a ne aby to zblajzlo několik oligarchů. To je ta důležitá otázka, kterou tady musíme rozřešit.

