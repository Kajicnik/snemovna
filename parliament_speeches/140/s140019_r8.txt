File: s140019.htm
Anchor: r8
Date: 40. schůze, 29. května 2025
Speaker: Poslanec Michael Kohajda

Speech:
Poslanec Michael Kohajda:: Tak děkuji, pane předsedající. Vážené dámy, vážení pánové, já bych zde chtěl vystoupit se svým návrhem na zavedení nového daňového režimu pro zaměstnance, zdaňování jejich příjmů u takzvaných nově zaváděných kvalifikovaných zaměstnaneckých opcí. Je to něco, co by mělo podpořit přenos znalostí v rámci naší ekonomiky, rozvoj znalostní ekonomiky, konkurenceschopnost České republiky ve srovnání s jinými evropskými státy, ale samozřejmě i s celosvětovou náladou, a podpořit zejména startupy. Myslím si, že je potřeba, abychom tuto problematiku - která krátce bývá označována jako zavedení ESOPů v českém právním řádu - zavedli a vyřešili. Tímto se v podrobnostech odkazuji na sněmovní dokument 6823. Chtěl bych doplnit, že tento návrh nepředkládám sám, ale spolu se mnou i kolegové Marian Jurečka, Jiří Navrátil, Silvia Doušová, Tomáš Müller a Michal Zuna.
V další části bych chtěl navázat představením dalšího návrhu. Odkazuji zde na sněmovní dokument 6808, který mění zákon o rezervách pro zjištění základu daně, což je samozřejmě přímo související se změněným zákonem o daních z příjmů. Tady je zásadní, že u jednorázových stoprocentních opravných položek navrhuji navýšit ten maximální limit ze 30 000 korun na 50 000 korun, a to z důvodu toho, že ta hranice 30 000 korun v našem právním řádu existuje už mnoho let a přece jenom ta reálná cenová hladina už za ty roky postoupila. Takže odkazuji tímto na ten sněmovní dokument 6808 pro podrobnosti. Děkuji.

