File: s140045.htm
Anchor: r4
Date: 40. schůze, 29. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Vážená paní předsedkyně, kolegyně, kolegové, dobré odpoledne. Já si dovolím -⁠⁠⁠⁠⁠⁠ jelikož už bylo... tento tisk jsem uváděl v prvním čtení poměrně podrobně -⁠⁠⁠⁠⁠⁠ tak jenom teď stručně ve druhém čtení říci pár podstatných shrnujících věcí. Je to vlastně tisk, který obsahuje novelizaci deseti zákonů, pracovně tomu říkáme takzvaná začišťovací novela a vlastně tady řešíme několik klíčových věcí. Pokusím se velmi stručně shrnout.
To znamená, usnadňujeme tady dohled Digitální a informační agentury v oblasti identitních služeb, upravujeme spolupráci s bankami, které poskytují bankovní identitu při předcházení podvodům, novela ale také řeší i situaci, kdy by se některá banka sama dopouštěla nekalých praktik při poskytování identitních služeb. To tedy znamená, jde o úpravu vytvořenou ve spolupráci s Ministerstvem financí, Českou národní bankou a také bankovní asociací. Také myslím si, že v současné mezinárodní situaci, kdy některé bankovní domy jsou přímo ovládané také cizími státními mocemi, je tato úprava docela nutná a aktuální.
Také novela zákona o poštovních službách zajistí, že držitelé poštovní aliance budou moci využívat údaje ze základních registrů za účelem boje proti legalizaci výnosů z trestné činnosti. Pro Ministerstvo vnitra je nově založeno oprávnění delegovat působnost v oblasti provozu Centrálního registru výročních zpráv na jiný státní orgán nebo státem zřízenou nebo založenou právnickou osobu. Správě státních služeb vytvářející důvěru, což je příspěvková organizace DIA, bude umožněno vykonávat i vedlejší činnost, například školení úředníků státní či veřejné správy.
V zákoně o elektronické identifikaci bude nově umožněno odejmout poskytovateli kvalifikovanou systémovou akreditaci z předchozí výzvy ke zjednání nápravy v případě, kdy z logiky věci nápravu už zjednat nelze, například daná osoba je odsouzena za trestný čin nebo je vyhodnocena jako bezpečnostní riziko. Mění se také úprava datových schránek, jejíž podstatou je zejména reakce na judikaturu a poznatky z praxe. Zjednoduší se i některé procesy spojené s poskytováním cloudových služeb ve veřejné správě, protože stávající úprava se ukázala jako poměrně těžkopádná. Novela obsahuje i novinku vlastní doručování písemností od veřejných orgánů, kdy do budoucna bude možné nechat si na žádost takové písemnosti doručit přímo do informačního systému, prostřednictvím kterého bylo učiněno podání. Tím se tedy občan dostává ke svým informacím přehledně a především tam, kde je logicky očekává.
Do kompetenčního zákona se zakotvuje vládní kyberbezpečnostní dohledové centrum, které bude rychle reagovat na kybernetické útoky. Zajišťuje se tak vyšší ochrana digitální infrastruktury, která je logicky pro chod našeho státu důležitá a klíčová.
Novela se také týká i zákona o právu na digitální službu, například o právo na osvědčení digitálního úkonu, a bude upraveno tak, aby mohlo být efektivně a jednoduše realizováno. Dále dochází ke změně požadavku na nahrazení úředně ověřeného podpisu.
To jsou asi ty nejklíčovější věci. Kdyby byl zájem, můžeme jít do podrobné diskuse, ale to nechám v případě na obecnou rozpravu. Děkuji za pozornost.

