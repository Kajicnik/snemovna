File: s140018.htm
Anchor: r2
Date: 40. schůze, 29. května 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji. Já svým způsobem navážu ještě na kolegyni Jílkovou.
Celkově, chápu, některé ty pozměňovací návrhy měly aspoň vztah k tomu, co měl kolega, že to má Ministerstvo práce a sociálních věcí.
Ale ke kolegyni Jílkové, podobný návrh už kolegyně Decroix dala k zákonu (č.) 750, novela o znalcích a znaleckých kancelářích. Navrhovala zavést poskytování služeb psychoterapeutů do režimu vázané živnosti a nastavit kvalifikační podmínky tak, aby bylo zajištěno, že tyto služby budou poskytovat výhradně osoby s dostatečným odborným profilem. Předpokládám - prosím vás, to jsem nestihla udělat - že to bude skoro stejné. Takže máme tu něco, co chcete někam prosadit. Zkuste nám říct, do kterých všech zákonů to chcete dát.
Nebo je to specialita, že váš kolega Heller, který - já jsem chápala - má nějakou vizi, co se týče vícečetných rodin a podobně?
Ale prosím vás, já fakt bych chtěla odpověď. Zkuste si příště přečíst, co vám dávají, abyste tady načetli. Jak to souvisí s tímto zákonem? Jestli je tam aspoň nějaká jiná souvislost? Tady máte problém v tom, že skoro stejný pozměňovací návrh už byl načten k novele o znalcích a znaleckých kancelářích. Můžete si to najít, je to tisk 750, podala to kolegyně Decroix. Takže já nevím, my u každého zákona se budeme zabývat stejnými pozměňovacími návrhy, co k tomu nepřísluší. Já teď přemýšlím, protože já jsem nedala zase povinné přilby cyklistům. Vždyť to ve své podstatě s tím taky souvisí. Když budou mrtví, už nebudete muset dávat jednotné měsíční hlášení, a tak to taky odsouhlasíte.
Já nevím, kolegové, kolegyně. Já chápu, že je konec volebního období, ale zkusme se k zákonům chovat s určitou mírou slušnosti a úcty. (Předsedající: Čas.) Měli bychom projednávat to, co máme na stole, a nikoliv něco jiného. Děkuji. Omlouvám se za drobné překročení.

