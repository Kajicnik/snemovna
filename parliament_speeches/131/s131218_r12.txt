File: s131218.htm
Anchor: r12
Date: 31. schůze, 4. března 2025
Speaker: Poslanec Stanislav Fridrich

Speech:
Poslanec Stanislav Fridrich: Děkuji za slovo. Hezké odpoledne všem, já už se nebudu vracet k tomu tématu financování těch nepedagogických pracovníků, protože o tom tady bylo řečeno už mnoho, a já jsem několikrát vyjádřil i svoji pochybnost o tom, že by měl být nejdříve předřazen zákon o rozpočtovém určení daní a až pak následně financování těch nepedagogických pracovníků. Ale chtěl bych se krátce zmínit o krácení finančních prostředků na odborné školství. V programovém prohlášení vláda deklarovala prioritu kvalitního školství, cituji: "Rezort školství je pro nás prioritou, protože bez kvalitního školství nemá národ budoucnost, investice do našich dětí jsou investicí do naší budoucnosti. Kvalitní školství chápeme jako školství otevřené, dostupné a profesionální." Konec citátu. V rámci rezortu školství jste se rovněž zavázali o navýšení peněz do školství, a to včetně regionálního a odborného technického vzdělávání.
Prohlášení jsou jedna věc, ta skutečnost je zcela jiná. A já jsem se vás chtěl zeptat, pane ministře, jak chcete dosáhnout kvalitního vzdělávání v rámci odborného školství, když finanční prostředky určené jako dotace do výuky odborných odborů, které jsou pro český průmysl stěžejní, vláda na rok 2025 snížila, a to nevýznamně. Mám k dispozici materiál, v němž jsou odborné střední školy stanoveny normativy na žáka, a zejména u technických oborů jejich srovnání s rokem 2024. U všech oborů dochází ke krácení těchto normativů, jedinou výjimkou je obor letecký mechanik, kde ale dochází k přeřazení do jiného shluku, takže jde fakticky o dorovnání financí z roku 2022.
K největšímu poklesu dochází u oborů strojní mechanik 3,16 procenta, obráběč kovů 3,21. U soukromých odborných škol je pokles ještě markantnější, neboť tyto školy dostávají jen 90 procent určených, tedy snížených normativů. Zajímalo by mě, jak chce teda ministerstvo zajistit kvalitu vzdělávání tohoto školství? Já jsem teď narazil na jeden článek populární, týkající se bytové problematiky ve Velké Británii, kde tak jak u nás se řeší dostupnost bydlení, mají s tím problém také a není to jenom o financích, které se tam musí vložit, ale je to i o tom, kdo vlastně ty byty je schopen postavit. Takže v tom článku, cituji: "Jim v současné chvíli chybí 25 000 zedníků, 3 000 instalatérů a jejich plán, který byl označený za nereálný, je, že by chtěli navýšit o 5 000 učňů za rok." Já si myslím, že my se dostáváme do hodně podobné problematiky, protože už dneska, kdo něco stavěl nebo rekonstruoval, tak ví, že se v podstatě bez zahraničních pracovníků neobejdeme.
Nebylo nám také odpovězeno na otázku, jak je to s výukou těch cizích jazyků. Já nevím, jestli bude tato rozprava zakončena tak, že bude ukončena rozprava, a pak budete mít, pane ministře, závěrečné slovo, ale už nebude možno reagovat, anebo vystoupíte ještě před uzavřením té rozpravy, tak, abychom o tom mohli třeba diskutovat ještě faktickými poznámkami. Mě třeba zaujalo, protože problematika těch zákonů, které projednáváme v rezortu školství, je taková, že není mezirezortní řízení, nediskutuje se to s opozicí, klíčové věci jsou dávány na poslední chvíli formou pozměňovacích návrhů. A třeba vy jste na Radě pro vysoké školy 20. 2. za přítomnosti pana prezidenta Pavla zmínil, že to děláte jenom proto, že opozice obstruuje. No, já nevím, jak opozice může obstruovat u mezirezortních řízení, ale zajímavé je i to, že jste tam vlastně přímo řekl, že používáte poslance k načtení zákonů, které má dělat ministerstvo.
Takže nevím, jestli dostaneme na dotazy nějaké odpovědi, ale já určitě pro tento zákon hlasovat nebudu. Děkuji.

