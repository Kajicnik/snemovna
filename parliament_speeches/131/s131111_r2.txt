File: s131111.htm
Anchor: r2
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji. Právě proto, že to je právně velmi složitá smlouva, i když vypadá krátce, tak musím říct, že bohužel to, co tady právě zaznělo, absolutně se neopírá o to, co říkají právní experti. Podívejte se na čl. 4 té smlouvy. Tam je první bod: Česká republika uznává zpovědní tajemství. Tečka. To je podle kanonického práva. Podle církví je to něco, co požadovala ve vyjednávání římskokatolická církev.
To, co říkala paní profesorka Válková, je bod 2. Ten limit za podmínek stanovených zákonem se maximálně bude vztahovat na české pastorační pracovníky, ale ne na kněze. A tenhle klíčový rozdíl, to rozšíření zpovědního tajemství, které nebude zakládat povinnost hlásit ty trestné činy včetně sexuálního útlaku, to je něco, s čím absolutně nesouhlasíme, a byli bychom rádi, aby se nesměšovaly tyto dvě věci. Čl. 4 bod 1, tam je jenom, že Česká republika uznává zpovědní tajemství, tečka, čili to bude podle kanonického práva, které se navíc může měnit. Bude to podle toho, jak bude chtít římskokatolická církev. To jsou ty otázky právních expertů a to je i to, co veřejně potvrdil vyjednavač za Ministerstvo zahraničí pan Smolek, který vlastně jasně řekl, že tam původně právě v tom čl. 4.1 bylo, že to má být podle českého právního řádu, ale Vatikán si vynutil, aby toto bylo škrtnuto. To je ten zásadní moment, kterým se rozšiřuje zpovědní tajemství pro římskokatolickou církev nad rámec dnešního právního řádu, a to je ten moment, kterého se tak obáváme, a jde to v neprospěch ochrany obětí.

