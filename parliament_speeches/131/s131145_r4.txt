File: s131145.htm
Anchor: r4
Date: 31. schůze, 4. března 2025
Speaker: Poslanec Igor Hendrych

Speech:
Poslanec Igor Hendrych: Tak děkuji za slovo, vážená paní předsedkyně. Dámy a pánové, já už tady nějakou dobu v podstatě od druhého čtení marně čekám - dneska jsem o tom už jednou mluvil - na vysvětlení, na odpověď předkladatelů, proč vlastně ten institut, který navrhují, té výpovědi bez udání důvodu se vztahuje pouze pro lidi, kteří berou mzdu. Opakuju, že si myslím, že je to asociální - i by to bylo asociální, kdybyste to navrhovali i pro lidi, kteří berou plat - ale zajímá mě, z jakého důvodu. Dneska jsem to tady říkal a pan poslanec Zuna tady před nějakou dobou hovořil o tom, že rád diskutuje věcně. K tomu mému dotazu se tedy dosud nevyjádřil a nevyjádřila se k tomu ani paní poslankyně Decroix, se kterou jsem o tom diskutoval ve druhém čtení, tak vlastně proč? Z jakého důvodu? Proč de facto rozdělujete zaměstnance na zaměstnance, kteří berou mzdu, a kteří berou plat. Jestli si uvědomujete to, co jsem tady říkal dneska, že mzdu berou i zaměstnanci de facto veřejného sektoru, to jsou lidé, kteří pracují na vysokých školách. Na dvaceti šesti veřejných vysokých školách lidé nepobírají plat jako odměnu, ale berou mzdu, podobně tedy například i Česká televize anebo Český rozhlas. Jsou to rovněž veřejné peníze a vytváří se tam veřejný statek nějaký. Nerozumím tomu a rád bych, aby se předkladatelé k tomu vyjádřili. Skutečně si myslím, že to je vytváření jakési systémové nerovnosti pracovněprávního vztahu mezi dvěma kategoriemi zaměstnanců, a myslím si, že jste to tedy v tomhle tom smyslu vůbec nedomysleli.
Já jsem přesvědčen o tom, že ten návrh neprojde, tedy doufám, protože to je samozřejmě pozice našeho hnutí ANO. Nedoufám v to proto, protože jsem dostal před dvěma dny odpověď na interpelaci od pana ministra Rakušana, kterého jsem se nedávno tázal, jak se k tomu vlastně staví hnutí STAN. On mi odpověděl - mám to černé na bílém - že hnutí STAN se k tomu postaví negativně. Dneska tady už podruhé, tuším, vystupoval pan poslanec Navrátil za klub KDU a ten v podstatě řekl totéž, takže těmi hlasy navrhovatelů - to znamená ODS a TOP 09 - to z logiky věci projít nemůže.
Já už jsem tady hovořil ve druhém čtení, diskutoval jsem s paní Decroix. Já jsem pojmenoval ten návrh ODS a TOP 09 jako libertariánský návrh, který cílí v podstatě na tvrdé jádro voličů TOP 09 a ODS a že je to v podstatě pouze politické gesto, protože nemáte shodu v koalici, tak nemůžete... tak jste si vědomi toho, že to nemůžete prosadit, a je to politické gesto, předvolební gesto. Já proti tomu nic nemám, to je naprosto legitimní. Paní Decroix se k tomu v podstatě... k té charakteristice přiznala.
Rozumím tomu, že v podstatě každá strana cílí na své voliče, ale mám takový dotaz, zase věcný tady celkem k tomu. Jestli si uvědomujete, že tím, že se to podle toho vašeho návrhu nebude vztahovat na lidi, kteří berou plat - to znamená na zaměstnance veřejné správy - že to v podstatě vůbec libertariánské není, že de facto tím zvýhodňujete určitou skupinu zaměstnanců a v podstatě nezamýšlený důsledek - nebo možná zamýšlený, já nevím, já bych byl rád, kdyby se k tomu někdo vyjádřil, aby to vysvětlil - bude to, že je v podstatě budete nahánět z toho soukromého sektoru... pobízet lidi ze soukromého sektoru do sektoru veřejného tady tímhle tím. Jestli tohle toto je libertariánství zrovna, tak to si myslím, že tedy zrovna ne. Pokud to takhle zamýšlíte, nemusíme tomu dávat tady tenhleten přívlastek, ale paní Decroix s tím v druhém čtení souhlasila. Tohleto to v podstatě popírá to, co vy vlastně chcete - minimalistické zásahy státu a tak dál, cílení na lidi, kteří takto smýšlí a kteří vás pravděpodobně chtějí volit - tak zrovna tady tímhletím to de facto znovu... V důsledku to popíráte. Tak budu rád, když se k tomu někdo z navrhovatelů vyjádří. Děkuju za pozornost.

