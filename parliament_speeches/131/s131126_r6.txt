File: s131126.htm
Anchor: r6
Date: 31. schůze, 4. března 2025
Speaker: Poslanec Lubomír Brož

Speech:
Poslanec Lubomír Brož: Děkuji za slovo, paní předsedající. Vážený pane ministře, obracím se na vás v rámci interpelace ohledně současné situace v Národní galerii Praha. V posledních týdnech jsme svědky propouštění zaměstnanců z důvodu finančních úspor, hledání dalších úsporných opatření, která mohou negativně ovlivnit fungování této klíčové instituce české kultury, včetně výstavního plánu. Podle dostupných informací má být propuštěno nebo již bylo propuštěno 21 zaměstnanců, přičemž mezi nimi byli i odborní pracovníci. Navíc došlo ke zveřejnění záměru zpoplatnění přístupných prostor, což vyvolalo kritiku nejen odborné, ale i laické veřejnosti. Poté bylo zrušeno. Tyto kroky jsou podle všeho dokladem nezájmu zřizovatele o problém dlouhodobého podfinancování Národní galerie Praha.
Proto vás žádám o odpovědi na následující otázky. Jaké jsou konkrétní důvody propouštění zaměstnanců Národní galerie Praha? Jedná se o důsledek snižování příspěvku Ministerstva kultury na jejich provoz, anebo se jedná o ryze manažerské rozhodnutí generální ředitelky? Dále, jaký je aktuální stav financování této instituce a jaká opatření ministerstvo chystá k jeho stabilizaci? Dále, má Ministerstvo kultury v úmyslu zvýšit rozpočet Národní galerie, aby nemuselo sahat k dalším úsporným opatřením na úkor svého už tak problematického fungování? A potom, jaké kroky podnikne ministerstvo k zajištění dlouhodobé stability a rozvoje této klíčové instituce, jejíž činnost je předmětem dlouhodobé kritiky ze strany odborné veřejnosti i návštěvníků?
Děkuji předem za vaši odpověď a doufám, že ministerstvo bude jednat v zájmu zachování a rozvoje Národní galerie Praha jako prestižní instituce reprezentující české i světové umění. Děkuji.

