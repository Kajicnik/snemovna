File: s131126.htm
Anchor: r8
Date: 31. schůze, 4. března 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuji za slovo, vážená paní předsedkyně. Milé kolegyně, milí kolegové, já asi na tuto interpelaci odpovím spíš obecně. Národní galerie patří z 30 institucí Ministerstva kultury k těm, které jsou na tom dlouhodobě v nejobtížnější situaci. Je to třeba takhle otevřeně popsat. Provozní příspěvek i mzdové limity Národní galerie jsou dlouhodobě pod úrovní, kterou bychom považovali nejenom za optimální, ale za takovou, která by zajišťovala bezproblémový základní provoz. Já jsem se to jako ministr kultury pokoušel a pokouším řešit. I úspory na osobních nákladech z roku 2023 se nějakým způsobem podepsaly na současné situaci. Na straně druhé my už v rozpočtu na rok 2025 počítáme s tím, že Národní galerii přispějeme tak, aby se tyhle problémy podařilo, nechci říct eliminovat, ale alespoň nějakým základním způsobem stabilizovat.
Jsem si toho vědom, v jaké situaci Národní galerie je. Není jedinou institucí, která se potýká dlouhodobě s nevyhovujícím provozním příspěvkem. Přispívá k tomu i velký problém ve využití budov. Zejména se jedná o Veletržní palác. S tím také byla spojena ta, řekl bych, několikahodinová kauza s uzavřením prostoru Atlas, byť tam nešlo pouze o finanční úspory, ale také o nějaký komfort návštěvníků, jak různé druhy provozu spojit v jednom prostoru ve Veletržním paláci. Tak taková je asi obecná situace.
Chci zdůraznit, že řešíme ekonomické problémy Národní galerie. V rozpočtu na rok 2025 už se to určitě projeví. Nemyslím si, že Národní galerie je předmětem nějakých permanentních stížností ze strany odborné i návštěvnické veřejnosti. Čísla návštěvnosti Národní galerie rostou. Myslím si, že je to také díky dobré volbě dramaturgie, zajímavosti programů, které Národní galerie dělá. ***
