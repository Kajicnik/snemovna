File: s131113.htm
Anchor: r2
Date: 31. schůze, 4. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju za slovo, pane místopředsedo. Vážená paní předsedkyně, vážené paní poslankyně, páni poslanci. Předkládám k vašemu souhlasu návrh na ratifikaci prozatímní dohody o hospodářském partnerství mezi Pobřežím slonoviny a Evropským společenstvím a jeho členskými státy. Z hlediska právního řádu České republiky se jedná o smlouvu takzvané prezidentské kategorie, k jejíž ratifikaci je třeba souhlasu obou komor Parlamentu České republiky.
Rád bych připomněl, že tento návrh již Poslanecká sněmovna projednala v prvním čtení dne 19. prosince 2024 a souhlas s ním vyjádřil zahraniční výbor Poslanecké sněmovny svým usnesením ze dne 16. ledna 2025. Senát prozatímní dohodu schválil na své schůzi dne 20. listopadu 2024. Vláda vyslovila souhlas se sjednáním této dohody již v roce 2008. Dohoda byla podepsána v listopadu 2008 představiteli Pobřeží slonoviny a Evropského společenství a následně zástupci jednotlivých členských států Evropské unie v lednu 2009. Dohoda je v rozsahu unijních pravomocí předběžně prováděna od prosince 2016.
V kontextu stávající geopolitické reality je na místě poukázat na potřebu posílit naše vztahy s africkými zeměmi. V tomto ohledu jsou dohody o ekonomickém partnerství jedním z významných nástrojů, které utvářejí právně závazný obchodně politický rámec našich vztahů. Dovoluji si vás požádat o vyslovení souhlasu s touto dohodou. Děkuji za pozornost.

