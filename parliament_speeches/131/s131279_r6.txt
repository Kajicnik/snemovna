File: s131279.htm
Anchor: r6
Date: 31. schůze, 4. března 2025
Speaker: Poslanec Josef Cogan

Speech:
Poslanec Josef Cogan: Tak, vážený pane předsedající, já bych se nyní přihlásil k pozměňovacímu návrhu 5908 a 5909, který vlastně předložila kolegyně Potůčková a který si tímto osvojuji. Tyto návrhy byly podrobně odůvodněny už v předchozí obecné rozpravě.
Takže jenom krátce, ten první zmiňovaný návrh navazuje na pozměňovací návrh právě k tisku 778, kterým se do zákona o volebních kampaních zapracovávají zejména gesce národních orgánů ve vztahu k evropskému nařízení o transparentnosti a cílení politické reklamy.
Ten druhý návrh 5909, ten je reakcí na rozsudek Soudního dvora Evropské unie z listopadu 2024, který rozhodl vlastně spor týkající se odepření práva stát se členem české politické strany nebo hnutí občanům unie, kteří mají bydliště v České republice.
Dále bych se přihlásil i k pozměňovacímu návrhu 6407, to je pozměňovací návrh poslanců Josefa Cogana, Marka Bendy, Aleše Dufka, Jana Jakoba, Jakuba Michálka, Radka Vondráčka, Vladimíra Balaše, Lucie Potůčkové, Karla Hasse a Martina Dlouhého, který je právě k tomuto tisku 779. Tento pozměňovací návrh jde dál s tím, že zužuje okruh možných dárců pro politické strany. Podstatou toho předkládaného pozměňovacího návrhu je, že politické strany a politická hnutí budou moci přijmout dar pouze od fyzické osoby, která je státním občanem České republiky, nebo je státním občanem jiného členského státu EU. V tomto případě musí být na území České republiky přihlášena k trvalému nebo přechodnému pobytu. Případně dárcem může být právnická osoba se sídlem na území České republiky, a to ještě za podmínky, že její skutečný majitel je buď českým státním občanem nebo občanem jiného členského státu EU přihlášeným na území České republiky k trvalému nebo přechodnému pobytu.
Tento pozměňovací návrh je právě tím, řekněme, konsenzuálním návrhem od šesti stran, kdy dochází k dalšímu zpřísnění financování volební kampaně, a to zejména na omezení možného financování zahraniční formou daru či jiného bezúplatného plnění.

