File: s131182.htm
Anchor: r8
Date: 31. schůze, 4. března 2025
Speaker: Poslanec Jiří Horák

Speech:
Poslanec Jiří Horák: Děkuji, vážená paní předsedkyně. Dovolte, abych navrhl předřazení bodu schváleného programu 131. schůze a zařazení tisku 701, což je bod číslo 24, zákon o rozpočtovém určení daní, a to za tisk818, zákon o obalech, což je bod číslo 37. Tento tisk701, o rozpočtovém určení daní, mnoho z nás považuje za významný, jelikož narovnává dlouhodobě nespravedlivé přerozdělení daní mezi jednotlivé kraje. Obracíme se na vás na základě výzvy zastupitelstva Jihomoravského kraje z 24. února tohoto roku, které upozorňuje na nerovnoměrné rozdělení finančních prostředků, kdy velká řada krajů je v současné době významně znevýhodněna. To má za následek deficit finančních prostředků v těchto krajích, například na dopravní infrastrukturu, investice do školství a sociálních služeb. Věříme, že tato nespravedlivá situace by měla být bezodkladně řešena. Děkuji za pozornost.

