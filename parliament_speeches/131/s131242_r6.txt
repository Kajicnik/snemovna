File: s131242.htm
Anchor: r6
Date: 31. schůze, 4. března 2025
Speaker: Poslanec Matěj Ondřej Havel

Speech:
Poslanec Matěj Ondřej Havel: Děkuju za slovo, pane místopředsedo. Já jenom jsem zaregistroval, že v systému je nahrán pozměňovací návrh pana poslance Kettnera /nevím, jestli se k němu někdo přihlásí/, který tedy vrací zpátky úpravu, kterou jsme před dvěma lety změnili. Posílili jsme kompetence ředitelů škol a tento pozměňovací návrh by měl ty kompetence opět oslabit, proti čemuž já se tedy ohrazuji. Nezastírám, že jsem byl tenkrát iniciátorem této úpravy.
Jedná se o to, že ta navržená úprava má vést k tomu, že učitel má nezávislé právo na volbu forem metod výuky a tak dále, což je na jednu stranu možná líbivé, na stranu druhou to znemožňuje jakékoliv řízení učitelů vzdělávacího procesu, za což je ředitel školy odpovědný. Na jedné straně to postaveno tak, že ředitel školy za všechno odpovídá, což je v pořádku. Taková je naše právní úprava po desítky let. Na druhou stranu by to ale směřovalo k tomu, že nemá vůbec žádné nástroje, jak vymáhat kvalitu výuky, a to se podařilo právě před těmi dvěma lety napravit, že vlastně nebylo možné a teď už to možné je, vytknout učiteli špatnou práci.
My se všichni napříč, řekl bych společnosti, ale zejména odbornou veřejností, shodujeme na tom, že hodina, která je postavená třeba pouze na frontální výuce, kdy učitel diktuje v dnešní době všech digitálních technologií žákům do pera informace, třeba - jsem dějepisář, budu mluvit za sebe - o Václavu IV., je prostě zbytečná. A takový učitel, pokud by tato úprava prošla, by mohl toto prohlásit za svou metodu, kterou používá osvědčeně, která je jeho oblíbená, a není možné mu tuto zastaralou, školometskou a obsolentní metodu vytknout.
Z toho důvodu bych chtěl všechny vyzvat k tomu, aby nepodpořili pozměňovací návrh, který byl načten panem poslancem Kettnerem, a možná se k němu někdo přihlásí, k tomu, aby tato úprava byla zavedena zpátky. Je to prostě a jednoduše krok zpátky, krok špatným směrem a všechny vyzývám k tomu, aby se k tomu nepřidali. Děkuji.


