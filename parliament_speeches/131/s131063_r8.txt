File: s131063.htm
Anchor: r8
Date: 31. schůze, 4. března 2025
Speaker: Poslanec Jiří Havránek

Speech:
Poslanec Jiří Havránek: Krásný dobrý den, kolegyně, kolegové. Já bych se nejdřív chtěl vyjádřit vlastně k tomu, co se dělo v průběhu v podstatě od schválení tohoto zákona na vládě až po dnešní den, kdy opravdu, a řeknu to asi naplocho, myslím si, že pokud by v tuto chvíli byl ministrem pro místní rozvoj ten ministr pro místní rozvoj, který byl na počátku, na tom projednávání ve vládě, nedostali bychom se pravděpodobně ani k tomuto druhému čtení, protože cestou bylo od začátku hledat kompromisy a hledat cestu k tomu, aby ten zákon měl alespoň nějakou šanci na nějakou dohodu uvnitř koalice. A tady já opravdu chci ocenit přístup všech kolegů, kteří se těchto jednání účastnili napříč politickým spektrem, ať už to je pan ministr a samozřejmě další kolegové ze všech stran, ale i zde přítomné paní zpravodajky. Protože co se týče těch hodin, které proseděla na ministerstvu, tak je to pravda, můžu to potvrdit, a nejsou to jenom hodiny prosezené na ministerstvu, ale i na dalších jednáních, stejně jako paní kolegyně Olšáková, jako kolegyně Ochodnická, prostřednictvím paní předsedající, a další napříč politickým spektrem.
Od začátku a najdete mnohé články ve veřejně dostupných zdrojích, kdy já jsem se vyjadřoval k tomuto zákonu, jsem byl poměrně skeptický. Jeden z těch důvodů, proč jsem byl skeptický, je, že od začátku se vyvolávala jakási kvazi naděje pro až 1 a půl milionu lidí, o kterých se mluvilo, že jsou ohroženi bytovou chudobou.
Za prvé, a nechci kritizovat RIA zpracovanou ministerstvem, ale myslím si, že toto číslo je i s ohledem na to, jak jezdím po republice a opravdu řešíme bydlení, poměrně nadsazené. To je první věc. A druhá věc, počítat s tím, že chci někde ukotvit 1 a půl milionu lidí při dvou až třech tisících bytů ročně, by byl ještě větší nesmysl, než o čem tady mluvila paní kolegyně Fialová, na co upozorňovala, prostřednictvím paní předsedající, o té vyvolané naději.
Neshodneme se s paní kolegyní v jedné jediné věci, a to je právě v tom, že pro mě osobně i to vlastně zúžení té skupiny je i o tom, že to znamená, že ta pomoc bude směřovat k těm, kteří ji nejvíce potřebují. A nevyvolávám vlastně další lidi do fronty, kteří tam budou čekat v té naději na to, že možná nějaký byt dostanou. to je jediné, v čem vlastně v této věci se neshodneme, v tom pohledu, co to vyvolá.
Nicméně zároveň jsem sem přišel také s tím, že chci představit svůj pozměňovací návrh, který pokud ho otevřete, tak si budete myslet, že je naprosto totožný s pozměňovacím návrhem kolegyně Silvie Doušové. Ono to tak taky z 98 procent je. Ten jediný velký přitom ale rozdíl je v tom, že zatímco kolegyně Doušová navrhuje maximální dobu asistence na tři roky, v mém pozměňovacím návrhu naleznete dva roky.
Ten důvod, proč postupujeme takto variantně, je poměrně jednoduchý. Od začátku u tohoto zákona probíhala velmi podrobná diskuse na různých výborech. Pokud se nepletu, na hospodářském ne, ale na rozpočtovém výboru, kde byl jednohlasně odmítnut - i já jsem tehdy hlasoval proti -, následně na sociálním, na hospodářském vlastně taky. ***
