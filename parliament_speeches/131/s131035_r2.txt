File: s131035.htm
Anchor: r2
Date: 31. schůze, 4. března 2025
Speaker: Poslanec Vít Vomáčka

Speech:
Poslanec Vít Vomáčka:: Děkuji za slovo, vážený pane předsedající. Paní ministryně, pane ministře, dámy a pánové, já bych chtěl zareagovat na projev, který tady pronesl předseda poslaneckého klubu SPD pan Fiala, a sice to, že on vlastně nastoupil a řekl, že tady projednáváme novelu zákona o platu představitelů státní moci, a mluvil relativně rozumně, to nechci komentovat, mluvil tady o tom, že by bylo nejlepší, kdyby se udělal jakýsi automat. Já si myslím, že ten automat už tady byl, a mluvil pan předseda Fiala, prostřednictvím předsedajícího, o tom, že by se měla najít shoda. Já jsem této Sněmovně nebyl, ale přece na tom automatu, který tady byl, shoda byla.
A jestli něco řekl velmi rozumného pan Michálek, prostřednictvím předsedajícího, tak řekl větu, že zmrazování platů je počátek chaosu, a to mu dávám za pravdu. Přece v žádném automatu, a to, na čem bychom se domluvili, nezabrání tomu, že sem přijde jakýkoliv politik - a samozřejmě ty platy politiků jsou ve společnosti citlivě vnímány - aby se zavděčil v uvozovkách, tak navrhne zamražení platu. Já nevím, jestli se to dá zakázat, že zkrátka v tom zákoně nikdo nesmí zmražovat platy, takhle to jednou bude navždy.
A jestliže jsem mluvil o kolegovi Fialovi z SPD, prostřednictvím předsedajícího, tak ač na začátku mluvil o tom, že mluvíme o novele zákona o platu představitelů státní moci, tak to zakončil tím, že už vidí titulky - a cituji: "My nebudeme hlasovat pro zvyšování platů politiků". Takže buďto se domluvme (Předsedající: Čas, pane poslanče!) a buďme féroví, že tady mluvíme o této novele, anebo populisticky o platu politiků.

