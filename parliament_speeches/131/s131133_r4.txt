File: s131133.htm
Anchor: r4
Date: 31. schůze, 4. března 2025
Speaker: Poslanec Jan Jakob

Speech:
Poslanec Jan Jakob: Děkuju. Vážené dámy, vážení pánové, v první řadě jedná se o výpověď s dvojnásobným odstupným. Devět z deseti ekonomů jasně říká, že největší brzdou hospodářského růstu naší země je rigidní pracovní trh. Já vítám flexinovelu, a aby ten trh byl ještě flexibilnější, tak by samozřejmě bylo dobře, abychom přijali i výpověď s dvojnásobným odstupným. Proč? Protože bude vyšší pohyb zaměstnanců na trhu práce, ti budou mít nové příležitosti na rekvalifikace a zvýšení vzdělávání, díky tomu zaměstnavatelé budou mít větší výběr kvalifikovaných zaměstnanců, to znamená vyšší výkon firem, lepší konkurenceschopnosti, hospodářský růst a v konečném důsledku samozřejmě i vyšší mzdy.
Já chápu, že kolegy z opozice fascinuje přístup třeba Slovenska nebo Maďarska, ale my bychom raději sbližovali naše platy se Západem, než je snižovali a šli tímto směrem.
Co se týká pana Okamury, který právě odešel, který bezmezně obdivuje Donalda Trumpa, tak největší hrozbou pro ekonomiku naší otevřené země je po Vladimirovi Putinovi ten chaos, který vytváří s celní politikou Donald Trump. To bude největší ohrožení pro naše firmy a pro naše zaměstnance. My chceme odpovědně přistupovat k tomu, abychom zlepšovali naši ekonomiku, a k tomu by vedl i tento pozměňovací návrh. Při hlasování se ukáže, kdo je zodpovědný a kdo nikoliv. Děkuju.

