File: s131225.htm
Anchor: r2
Date: 31. schůze, 4. března 2025
Speaker: Poslanec Jan Kuchař

Speech:
Poslanec Jan Kuchař: Děkuji za slovo, pane místopředsedo. Vážený pane ministře, dámy a pánové, já jsem si dovolil nahrát pozměňovací návrh týkající se zdravotních benefitů pro zaměstnance. Jedná se v podstatě v tom pozměňovacím návrhu o dobrovolnou záležitost. Já vím, že to všeobecně teď momentálně nemá podporu, přesto bych byl rád, abychom se tím věnovali i do budoucna i na výboru.
Záměrem toho institutu je vytvořit právní prostředí pro vyšší a dlouhodobou podporu zdravotní prevence nejen formou nástrojů hrazených právě z veřejného zdravotního pojištění, ale přímo zaměstnavateli, kterým zavádění programů podpory zdraví přináší i ekonomické výhody. A já se jim potom budu věnovat.
Mezi další záměry redefinice institutu patří důraz na odbornost zdravotníků, nákladovou efektivitu díky vybraným opatřením založeným na vědeckých důkazech s cílem prokazatelně snižovat pracovní neschopnost anebo prodlužovat naději dožití váženou zdravotním stavem. Umožnění aktivní účasti zaměstnanců vycházející z principu individuální lidské svobody a zajištění pozitivních finančních motivací zaměstnavatelům díky daňové uznatelnosti nákladů podle zákona o daních z příjmu. ***

