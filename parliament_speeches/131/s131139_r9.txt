File: s131139.htm
Anchor: r9
Date: 31. schůze, 4. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Po dvou minutkách kýblu hnoje jako vždycky, to je tradiční disciplína pana předsedy. Nechtějte, abych tady začal vzpomínat na to, jak jste vytahal peníze - vy jako ministr financí - z Lesů České republiky a na co jste je použil právě proto, aby se nedala zvládnout ta kůrovcová kalamita, ale to jsem kvůli tomu nechtěl vystupovat.
Já jsem chtěl vystoupit a reagovat, vaším prostřednictvím, pane předsedo, na paní poslankyni Válkovou, vrátit se k nějaké reálné debatě.
Vy jste se ptala na tu zkušební dobu. Tak tady bych rád tedy vysvětlil, že to prodloužení zkušební doby o jeden měsíc na čtyři měsíce je možnost. Není to povinnost, čili pokud se zaměstnavatel a zaměstnanec dohodnou, že to bude kratší dobu, může to být kratší dobu. Zároveň ve směrnici o transparentních a předvídatelných pracovních podmínkách je šest měsíců. Námi navrhovaná délka tedy nijak nevybočuje z evropského standardu, navrhujeme čtyři měsíce, může být až šest měsíců. Jde to jak na margo prospěchu zaměstnavatele, který má větší časový prostor na to si vyzkoušet toho zaměstnance, tak i zaměstnance samotného, aby měl čas se seznámit s tou prací a mohl bez jakýchkoliv problémů třeba po třech a půl měsících to zaměstnání, to pracovní místo opustit. Čili není to něco, co by bylo nestandardní nebo co by bylo v neprospěch zaměstnanců, ale není to ani v neprospěch zaměstnavatelů. Je na tom konsenzuální shoda. Děkuji.

