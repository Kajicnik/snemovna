File: s131060.htm
Anchor: r2
Date: 31. schůze, 4. března 2025
Speaker: Poslankyně Eva Fialová

Speech:
Poslankyně Eva Fialová: Dobrý den, děkuji za slovo. Já bych se ráda vyjádřila k průběhu projednávání zákona z pohledu zpravodaje. Zákon o podpoře bydlení byl vládou předložen do Poslanecké sněmovny již 12. 6. 2024, kdy prvé čtení proběhlo 9. a 10. 7. 2024 a tisk byl přidělen do následujících výborů: výboru pro sociální politiku, rozpočtovému výboru, ústavně-právnímu a hospodářskému výboru. Jako garanční výbor byla stanovena Sněmovna, výbor pro veřejnou správu a regionální rozvoj a ze všech těchto výborů vzešlo usnesení, které bude následně představeno. Kromě výboru pro veřejnou správu a regionální rozvoj nebylo přijato usnesení nebo byl tisk odložen. Garanční výbor se věnoval tisku několikrát, poprvé byl tisk projednáván 11. 7. a stanovena lhůta na podávání pozměňovacích návrhů, následně se tisku věnoval 5. 9. a projednávání opět přerušil.
Následně stanovil ještě dvakrát lhůtu pro podávání pozměňovacích návrhů, které byly projednány až 7. 2. 2025 a k jednotlivým pozměňovacím návrhům přijal i usnesení. K návrhu zákona byl přijat komplexní pozměňovací návrh, který do sebe absorboval již dříve podané pozměňovací návrhy na výbor, které se po přijetí kompletního pozměňovacího návrhu staly nehlasovatelné. Následně byly přijaty ještě další pozměňovací návrhy, které se vztahují ke komplexnímu pozměňovacímu návrhu.
Dovolte mi, abych nyní představila přijaté pozměňovací návrhy na garančním výboru pro veřejnou správu a regionální rozvoj. Dovoluji si upozornit na to, že všechny návrhy podané ve druhém čtení budou staženy ke komplexnímu pozměňovacímu návrhu a případně pokud budou doupraveny technickými specifikacemi, které případně předložím ve třetím čtení.
Komplexní pozměňovací návrh, který můžete najít v usnesení garančního výboru pod číslem (sněmovního tisku) 729/10, obsahuje následující změny. A jak již zmínil pan ministr, tak kontaktní místa pro bydlení nebudou již stanovena na všechna ORP, kterých bylo 205, ale pouze pro pevně stanovených 115 obcí s rozšířenou působností, které jsou nově obsaženy v příloze číslo 5. Jedná se o obce, kde je identifikována potřeba a vyšší míra osob ohrožených ztrátou bydlení.
Dále byly do komplexního pozměňovacího návrhu zahrnuty již dříve podané pozměňovací návrhy, které mají různý charakter od legislativně technických změn nebo nalezených chyb nebo po doplnění pravidel Evropské unie o veřejné podpoře rozsáhlejší změny technického charakteru pro dospecifikování, například ustanovení o kontrole nebo účelové určení a vyúčtování příspěvku nebo účel poskytnutí takzvané předasistence, což je příprava k nastěhování do přiděleného bytu. Komplexní pozměňovací návrh zahrnul i pozměňovací návrhy směřující prokázání majitele bytu, bezdlužnost vůči SVJ nebo družstvům, který bude do systému vložen.
Dále byly přijaty následující pozměňovací návrhy. Výpověď z bytu při prokazatelné nespolupráci s poskytnutí asistencí, dále pravidla poskytnutí pro takzvanou překlenovací asistenci v délce dvou měsíců pro případy, že se nepodporovaná osoba po uplynutí doby poskytovaného podpůrného opatření bude muset přestěhovat do nového bytu, aby přechod byl zvládnut a přecházelo se tak případnému opětovnému ztrátě bydlení. A poslední explicitní odkaz na směrnici, která má zabránit rozšiřování další míry sociálního vyloučení, zjednodušeně řečeno, na pravidla pro obsazování bytů získaných do systému.
Dále byl ve výboru podán pozměňovací návrh týkající se doručování a komunikace prostřednictvím datových stránek. U tohoto pozměňovacího návrhu panuje všeobecná shoda, že efektivnější je ho řešit změnou občanského zákoníku, a je tedy navržen a přijat v usnesení u následujícího sněmovního tisku 730, změna zákonů souvisejícím s přijetím zákona o podpoře bydlení.
Na jednání výboru bylo avizováno, že bude dnes představen další pozměňovací návrh, který bude řešit ukotvení role úřadu práce, systému zákona o podpoře bydlení.
Vzhledem k tomu, že jako zpravodaji mi nepřísluší hodnotit kvalitu a způsob toho, jakým byl pozměňovací návrh přiřazen, budu se tomu věnovat sama při přihlášce a osobním názoru na celý zákon, a tímto vám děkuji za pozornost jako zpravodaj garančního výboru.

