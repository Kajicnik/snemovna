File: s131132.htm
Anchor: r2
Date: 31. schůze, 4. března 2025
Speaker: Poslanec Michal Ratiborský

Speech:
Poslanec Michal Ratiborský: Děkuji za slovo, vážený pane předsedající. Povodně, které zasáhly naši zemi, opět ukázaly vážné nedostatky v připravenosti a efektivitě státní pomoci. Ačkoliv se vláda a její představitelé vyjadřovali o podpoře postižených oblastí, v reálné rovině se pro občany, podnikatele a samosprávy často staly tyto sliby neuchopitelné. Jedním z největších problémů bylo zpožděné vypsání dotačních titulů, které znamenalo pro mnohé zasažené oblasti katastrofální následky. Ačkoliv vláda slibovala rychlou pomoc, čekání na vypsání a schválení financí způsobilo, že se lidé a firmy nacházeli v těžké situaci, kdy jejich problémy narůstaly a na pomoc se dlouho čekalo. Tento proces měl vést k urychlené obnově, ale ve skutečnosti byl v mnoha případech pomalý a neefektivní.
Hnutí ANO ihned po povodních navrhovalo spuštění kurzarbeitu, k čemuž sice došlo, ale výsledek byl bohužel téměř k ničemu. V rámci kurzarbeitu bylo možné žádat o 50 procent mzdových nákladů, bohužel ale pouze pro ty zaměstnance, kteří byli doma. Většina firem se ale snažila co nejrychleji odstranit následky povodní a zaměstnanci pomáhali s úklidem a opravami, takže na podporu neměli nárok. Pro mnoho podnikatelů, kteří se ocitli bez prostředků a v těžké situaci, to znamenalo krach nebo nutnost přechodného uzavření firmy.
Příjem žádostí dotačního titulu Živel 1 byl zahájen až 31. 1., tedy více než čtyři měsíce po povodních. I tak si starostové postižených obcí stěžují, že je špatně připraven, je složitý a je nutné mít kompletní projektovou dokumentaci, což je vzhledem k aktuální vytíženosti projektantů téměř nemožné. Také alokace peněžních prostředků do tohoto programu je jen zlomkem reálných škod, které na obecním a krajském majetku vznikly, a sázet na slib, že budou prostředky navýšeny, až se dočerpají dotace, obce moc nemohou.
Ministři se po povodních v postižených oblastech střídali jako svatí na Orloji a byli více než ochotni se ukazovat a slibovat, jak vše napraví. Ačkoliv se v médiích objevovali s prohlášeními o rychlé pomoci a zajištění podpory, v reálném životě to pro lidi nemělo téměř žádný efekt, ba právě naopak zdržovali municipality a krizové štáby od reálné práce. Vláda se soustředila na mediální obraz a návštěvy postižených oblastí, ale konkrétní a přímé kroky, které by skutečně vedly k urychlené pomoci, chyběly. Postižené oblasti v těchto chvílích potřebovaly konkrétní akce, nikoliv prázdná slova a gesta jako vyhlídkový let vrtulníkem nad postiženými oblastmi.
Proto si dovolím navrhnout nový bod, který zní Nedostatečná pomoc občanům, podnikatelům a samosprávám po povodních. Navrhuji jej zařadit na dnešní den po pevně zařazených bodech. Děkuji za pozornost.

