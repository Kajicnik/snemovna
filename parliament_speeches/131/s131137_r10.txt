File: s131137.htm
Anchor: r10
Date: 31. schůze, 4. března 2025
Speaker: Poslankyně Jana Hanzlíková

Speech:
Poslankyně Jana Hanzlíková: Děkuji za slovo. Znovu musím reagovat ještě na to, co tady říkal pan poslanec Jakob, vaším prostřednictvím, a to, že on tady zmínil, že zákoník práce v současné době, tak, jak je nastavený, není vyrovnaný, a to myslel tím, že je nevýhodnější pro zaměstnavatele. Tak já nevím tedy, z čeho čerpá pan poslanec, ale pokud by se podíval na jakékoli stanovisko nějakých odborných platforem, a to i mezinárodních, tak náš zákoník práce, tak, jak vypadá v současné době, je velmi dobře hodnocen a jediná kritika - nebo neříkám, že jediná, ale jedna z kritik - která zaznívá od Evropského výboru pro sociální práva, byla právě kritika naší současně postavené zkušební doby, kdy ji považují za příliš přísnou, protože ten člověk přijde o práci ze dne na den, což je pro některé lidi opravdu obrovský problém. Za celou dobu od té kritiky se tedy nezměnil ten stav a v současné době současná vláda ho ještě zhoršuje. To je pro mě naprosto opravdu nepochopitelné. Děkuji.

