File: s131032.htm
Anchor: r2
Date: 31. schůze, 4. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji moc, já si dovolím zareagovat. Nemám rád, když se neříkají věci tak, jak jsou ve skutečnosti a kdy se tady říká lež. Vy jste tady s velkým akcentem, paní předsedkyně, říkala, že s vámi vládní koalice o ničem nejednala. To není pravda, já jsem s vámi a s vašimi kolegy poslanci jednal opakovaně o mnoha tiscích, které šly z mého rezortu, ať už to byla důchodová reforma, ať to byla revize dávek, zákoník práce a další věci, s vašimi kolegy jsem opakovaně jednal. Dokonce na sociálním výboru i tady zde říkali, že oceňují tu komunikaci. Tak můžete případně říkat, že jsme s vámi nejednali o všem, to byste měla pravdu, ale říct, že jsme s vámi nejednali o ničem, tak to je fakt bohopustá lež, to fakt není pravda. Tak to rozlišujte. Já vím, že mluvíte tady do té kamery, že to nemluvíte tady k ostatním, ale není to pravdivé a férové vyjádření.
To, že jsme se třeba někde shodli a někde neshodli, to už je druhá věc, ta je logická, ale není pravda, že bychom s vámi o ničem nejednali.
A to nejsem jenom já, naposledy paní ministryně obrany Jana Černochová před čtrnácti dny, tady schválení jejího návrhu zákona v prvním čtení podle § 90. Proč? Protože s vámi o tom jednala. Tak prosím, nelžete, když tady vystupujete. Chápu, že jedete na kamery, jedete pro lidi venku, kteří neznají tyhle souvislosti, ale fakt mně to vadí. Je to neférové vůči celé řadě kolegů, kteří fakt na ta jednání jdou, včetně zákonů, které byly prosazeny jako poslanecké společně - novela občanského zákoníku, takže celá řada fakt věcí, kde ta jednání byla společná, kdy i vaše návrhy byly ty návrhy, které se ve finále přijaly. Tak říkejme ty věci fakt tak, jak jsou. Ano, když řeknete: U většiny věcí jsme se třeba neshodli, bude to férové. Ale to, co jste řekla, férové, pravdivé není.

