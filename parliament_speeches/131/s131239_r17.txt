File: s131239.htm
Anchor: r17
Date: 31. schůze, 4. března 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek: Děkuji, pane předsedající. Vážené dámy, vážení pánové, do třetice snad všeho dobrého. Jedná se vlastně o rozdělení původního zákona 48, jehož součástí byl seznam kategorizace zdravotních prostředků.
Já jenom připomenu tu historii. Ústavní soud nařídil předchozímu ministru zdravotnictví, že musí tady ten kategorizační seznam být součástí zákona a že nesmí být vydáván vyhláškou. Na to reagovalo ministerstvo mého předchůdce a stalo se to součástí zákona 48. V té době to nemělo jiné řešení.
My teď tyto dva zákony rozdělujeme, tedy ten kategorizační zákon je vlastně shrnutí všech zdravotnických prostředků, kterých se ten zákon týká. Není tam žádná změna z pohledu Ministerstva zdravotnictví.
Cílem nové právní úpravy je vyčlenit ze zákona o veřejném zdravotním pojištění právě tady ty technologické věci, seznam prostředků tak, aby mohly být častěji a efektivněji novelizovány, a vznikl tak kategorizační strom, v němž jsou uvedeny všechny potřebné indikace, preskripční podmínky a výše úhrady. Z hlediska požadavků Listiny základních práv a svobod nastavení nároku pojištěnce přímo zákonem, což potvrdil opakovaně Ústavní soud, je nutné, aby to byla legislativa.
To je snad za mě vše. Výbor pro zdravotnictví doporučil Poslanecké sněmovně vyslovit s tímto návrhem souhlas. Děkuji.

