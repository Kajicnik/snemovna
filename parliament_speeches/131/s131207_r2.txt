File: s131207.htm
Anchor: r2
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Zkusím fakticky stručně zareagovat na několik věcí. Jednak my tady skutečně neříkáme, že by na území České republiky se omezoval počet uznávaných řidičských průkazů. My definujeme podmínky, a to je zcela legitimní, pro řízení v taxislužbě, kde určujeme stejně jako v případě jiných profesí specifické nároky. Velmi významné jsou pak v případě třeba právě kamionové dopravy, kdy prostě máme ty nároky významně větší, včetně průkazu profesní způsobilosti. Tolik jenom na vysvětlenou, jak to stojí.
Příklad s mentory, no, na toho mentora tedy mimochodem máme celou řadu dalších nároků. Mimo jiné to, že musí mít prázdný záznam na bodovém kontu, prostě nemůže tam mít žádnou bodovanou nehodu aktuálně, a pokud se dopustí nějakého bodovaného přestupku, okamžitě ztrácí možnost mentorovat. Zároveň požadujeme, aby měl řidičské oprávnění minimálně po dobu deseti let a posledních pět let nesmí mít ten průkaz odebraný. To znamená, máme tady poměrně velká zpřísnění z hlediska toho, co po něm chceme, Abychom se ještě dostali ke konkrétním faktickým datům a ukazatelům, se kterými se musíme vypořádat.
Počet škod a obecně nehod a škodních událostí v případě taxíků zaznamenává v posledních letech poměrně strmý nárůst, 16 procent a 20 procent pak mezi lety 2023 a 2024. Počet samotných vozidel taxi ale mezitím vzrostl jenom o čtyři procenta. Je tady tedy evidentní nárůst. Samozřejmě že nemáme dokonale zdokladováno, co všechno to způsobilo. Ale z odezvy policie, z odezvy Magistrátu hlavního města Prahy máme odezvu, že významným faktorem je právě příliv řidičů, kteří v krátkém období třeba jenom tří neděl tady využívají třeba i vlastně turistickou cestu k tomu, aby fungovali na platformách taxislužeb. Ten krok, který by přinesl ten pozměňovací návrh, nebude znamenat revoluční změnu. Bude znamenat úpravu podmínek a podotýkám, nefunguje retroaktivně, to znamená, vztahoval by se až výhradně na ty, kteří by v budoucnu měli zájem právě ve vozidlech taxislužby jako řidiči sloužit.

