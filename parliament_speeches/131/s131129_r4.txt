File: s131129.htm
Anchor: r4
Date: 31. schůze, 4. března 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuju za slovo, vážený pane místopředsedo. Milé kolegyně, milí kolegové, tato položená otázka je velmi důležitá a vlastně poukazuje na jednu, bych řekl, z dlouhodobých výzev ministerstva kultury a českého státu při podpoře exportu, protože Česko je země, která je na poli kulturně kreativních odvětví, když řeknu obecně zemí velice úspěšnou, ono je to často patrné v takových těch debatách o tom, že máme podporovat kulturně kreativní odvětví a bez podpory státu, že se tomu nedaří a podobně, vlastně to není pravda téměř vůbec. Jenom připomenu vynikající úroveň českého filmového průmyslu, to znamená to, co je podporováno v rámci filmových pobídek a mnoha dalších odvětví, typově české sklářství, řada úspěšných firem. Nicméně stát vlastně nemá dlouhodobě, a to je napříč všemi vládami, nějakou souhrnnou strategii doprovázenou finančním nástrojem na export v uvozovkách do zahraničí. Velmi zajímavým signálem bylo využití Národního plánu obnovy v této oblasti, které mimo jiné umožnilo opravdu velké úspěšné projekty, jako byla prezentace projektu Kosmos, který vznikl v rámci Designbloku na několika úspěšných festivalech v zahraničí, a uvedl bych takových příkladů celou řadu.
Jsme úspěšní také, v uvozovkách, ve vývozu literatury. Za mého působení se rozhodlo o angažmá na frankfurtském knižním veletrhu, ale myslím si, že je to do budoucna příležitost k tomu, jak poukázat na nejenom vysokou kvalitu, ale také ekonomicky potenciální kulturně kreativních odvětví v Česku a podpořit ty jednotlivé oblasti v tom, aby měli příležitost působit v zahraničí. Takže nechci říct, že je to slabina. Myslím, že je to velká výzva, myslím, že se letos podařilo, a myslím, že máme také hodně před sebou.

