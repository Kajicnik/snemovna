File: s131136.htm
Anchor: r10
Date: 31. schůze, 4. března 2025
Speaker: Poslanec Michal Zuna

Speech:
Poslanec Michal Zuna: Pane předsedající, děkuju za slovo. Já chci, vaším prostřednictvím, zareagovat na vystoupení paní kolegyně Maříkové z SPD. Pokusím se velmi věcně tady na tom příkladu ukázat, že debata ohledně toho pozměňovacího návrhu k jednostranné výpovědi s dvojnásobným odstupným bohužel není věcná, je emočně a, řekněme, i populisticky zabarvená, a to na tom konkrétním příkladu.
Protože pokud paní kolegyně přijde s tím, že do toho zapojuje Ukrajince a v podstatě demagogii, že by nějaký zaměstnavatel vyhodil někoho, aby nabral levnější pracovní sílu, například Ukrajince, jak zmínila, tak chci jenom v rychlosti ukázat na konkrétním příkladu, že pokud by takový zaměstnavatel vyhodil bez důvodu kvůli Ukrajinci zaměstnance s nějakou průměrnou mzdou, tak celkové náklady s tím šestinásobným odstupným by byly přibližně, neberte mě za konkrétní číslo, 320 000. Pokud by i takového zaměstnance nabral o 5 000 levněji, tak není nic složitého si vypočítat, že taková investice, v uvozovkách návratnost investice, tak by byla nějakých 65 měsíců, což je přibližně pět let. Proč by to kvůli tomu proboha dělal? Víte, paní kolegyně, já také nejsem úplně nejlepší v matematice, ale takovéhle základní věci by poslanec zvládat měl. Děkuji. ***
