File: s131172.htm
Anchor: r2
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážená paní místopředsedkyně. Vážené kolegyně, vážení kolegové, milí občané, navrhuji, aby Poslanecká sněmovna dnes projednala nový bod, který z ní Korupce ve Fakultní nemocnici Motol a plán proti rozkrádání zdravotnictví.
Nyní bych tento svůj návrh odůvodnil. Odůvodnění bude o něco delší, než je obvyklé, protože - aspoň tedy u mě - protože je potřeba zevrubně vysvětlit, co se v dané věci stalo a proč je reakce ze strany Ministerstva zdravotnictví nedostatečná, a naopak vyvrátit některá zažitá klišé, která se týkají této problematiky.
Čili nejprve mi dovolte, abych krátce uvedl, proč se Piráti věnují tolik této problematice. My jako Pirátská strana chceme dostupné zdravotnictví a abychom mohli mít dostupné zdravotnictví, tak musíme mít peníze na to, abychom ho dokázali ufinancovat, a současná korupční kauza Fakultní nemocnice Motol ukázala, že se peníze zbytečně ztrácí tam, kde by se ztrácet nemusely. Jenom v této kauze se bavíme o prokázaných prostředcích ve výši 60 milionů korun. To jsou tedy ty prostředky, které měly být následně zlegalizovány v africkém státě Benin. ***
