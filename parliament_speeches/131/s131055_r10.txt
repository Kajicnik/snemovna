File: s131055.htm
Anchor: r10
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Děkuji, milé kolegyně, milí kolegové. Asi nikoliv překvapivě se tady zastanu těch dětí a nemyslím si, že úplně všichni rodiče nebo všichni, kteří mají zodpovědnost za děti, se chovají vždycky tak, jak bychom si přáli. Jsem moc ráda, že máme už teď i dětského ombudsmana. Zase na adresu těch liberálů, kteří by radši neměli vůbec nic, a klidně by se dívali třeba na to, jak se některé děti týrají, protože přece jenom musíme dát přednost těm rodičům, kteří sami nejlépe ví, co by měli dělat.
Ale já teď budu mluvit konstruktivně. Prosím vás, zvažte, stejně jako jsem včera apelovala na to, abyste zvážili, když budete tedy upravovat platy politiků, tak že je upravujete soudcům, což je tedy protiústavní, pořád na tom trvám, tak zvažte, že tady jde o kolizi dvou ústavně chráněných statků. Na jedné straně ta svoboda, aby si každý dělal, co chce, téměř občas, a na druhé straně ochrana těch nejslabších. A já si myslím, že to tady občas zapadá, a já si připadám velmi často jako někdo, komu nikdo nechce naslouchat. Jsou to většinou ti, kteří tu pomoc potřebují. V tomto případě si myslím, že moji kolegové, kteří připravili návrh, já jsem se na něm nepodílela, ale vím o něm, i o tom obsahu, tak by vám - ne by vám - vám velmi dobře vysvětlili, proč je ten návrh důležitý, proč jde o ochranu těch skutečně ohrožených. Takže já těm rádoby vtípkům vůbec nerozumím a připadají mi velmi nepatřičné, ale právo na ně samozřejmě máte. Děkuji. (Potlesk poslanců hnutí ANO 2011.)

