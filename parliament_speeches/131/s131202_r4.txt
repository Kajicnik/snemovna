File: s131202.htm
Anchor: r4
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane místopředsedo. Kolegyně, kolegové, nemám připravený - jak je mým zvykem - souvislý text k dopravě. Já budu okamžitě reagovat na pana ministra, který říkal, že byla dobrá odezva průmyslu.
To já věřím, pane ministře, že byla dobrá odezva průmyslu.
Já jenom připomenu z připomínkového řízení odezvu dvou ministerstev. Začnu Ministerstvem vnitra. To, že za případný přestupek, který se stal v době řízení vozidla samotným vozidlem, by zřejmě neodpovídal nikdo. Takové řešení považujeme z hlediska koncepce odpovědnosti za přestupek za zcela nestandardní, nežádoucí. Bavíme se o autonomním řízení vozidel, cituji z připomínek Ministerstva vnitra. Já, prosím vás, nerozporuji to, že vývoj jde dopředu. Já se zabývám tím, co se stane, když to auto nabourá.
Neříkám to, že to nemáme řešit, já říkám to, zpochybňuji ten způsob řešení, a zjevně to zpochybňuje i Ministerstvo vnitra a ještě jedno ministerstvo, kupodivu Ministerstvo spravedlnosti. Cituji, tato relativizace, odst. 2 a tvrzení v důvodové zprávě, dle něhož se například předpokládá zachování zákazu držet při jízdě v ruce nebo jiným způsobem telefonní přístroj nebo jiné hovorové nebo záznamové zařízení. S tímto souvisí otázka, zda by řidič neměl mít povinnost převzít řízení i v případě, kdy to dopravní situace bude zjevně vyžadovat, nicméně systém řidiče neupozorní. To jsou všechno věci, které se týkají dopravních nehod, a tady se nadřazuje technika nad to, co se stane, když nějaké auto nabourá. Ministerstvo tvrdí, že když se něco takového stane, vozidlo bude v autonomním provozu a za následek bude jednání tohoto vozidla, že za to bude moci výrobce.
Prosím vás, to je opravdu zcela nestandardní řešení, domnívám se, řešit to musíme, ale ne tímto způsobem, jak je navrženo v zákoně. Takže já chápu, že průmysl je rád, ale zjevně nejsou nadšena ta ministerstva, která zodpovídají za přestupky, případně za trestné činy, Ministerstvo spravedlnosti je dozorově orgán u přestupku, Ministerstvo spravedlnosti v justici. Takže tato dvě ministerstva říkají pozor na to, není to úplně dobře, ale vy říkáte, je to dobře. Takže za mě doporučuju nehlasovat do těch autonomních vozidel, říkám, že se to musí řešit. Tam je ještě další věc, a docela podstatná. (Hluk v sále.).
Prosím vás, já se neslyším, pane předsedající.

