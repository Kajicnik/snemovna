File: s131220.htm
Anchor: r4
Date: 31. schůze, 4. března 2025
Speaker: Poslanec Martin Kolovratník

Speech:
Poslanec Martin Kolovratník: Dobrý den, děkuji za slovo. Moje vystoupení bude velmi stručné. Jedná se o volbu členů Rady pro rozhlasové a televizní vysílání, první volba, první kolo. Budeme obsazovat dvě místa. Je to z toho důvodu, že za několik dnů, 18. března, skončí volební období panu Vadimu Petrovovi a následně 1. 4. panu Ladislavu Jaklovi. V souvislosti s dlouhodobým postupem a zvykem, pokud jsou ta místa takhle krátce od sebe uvolněna, tak jako komise vypisujeme lhůtu vždy na dvě.
My jsme vyhlásili lhůtu na podání návrhu. Ta byla do 11. února do 12 hodin, a obdrželi jsme dva návrhy. Oba komise schválila formou per rollam číslo 150 ze dne 12. února. Ty návrhy jsou Vadim Petrov, navržený hnutím ANO, a Vojtěch Stříteský, navržen koalicí SPOLU. V usnesení dále říkáme, že zvláštní zákon způsob volby nestanoví. Volební komise navrhuje volbu tajnou. Za třetí, zvoleným členům započne šestileté funkční období nejdříve 2. dubna. Tolik usnesení.
Ještě doplním právě k tomu 2. dubnu. Protože bychom nemohli rozlišit, který z kandidátů byl zvolen na uvolněné místo dříve, a který později - opět je to dlouhodobá ustálená zvyklost a postup Sněmovny - proto navrhujeme, pokud by byli zvoleni oba kandidáti, že tedy funkční období začíná sjednoceně až 2. dubna.
Nyní, paní předsedající, prosím, standardní otevření rozpravy a poté hlasovat o návrhu na tajné hlasování.

