File: s131055.htm
Anchor: r6
Date: 31. schůze, 4. března 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, vážený pane předsedající. Já tady dnes budu za černou ovci, protože si myslím, že tenhle zákon je ukázkou toho, kde míra regulace versus řekněme nějaká svoboda v naší zemi jsou v naprosté nerovnováze. Já nijak nezpochybňuji medicínská data, objektivní medicínská data o škodlivosti energetických nápojů, ale myslím si, že spousta jiných škodlivých věcí v této společnosti existuje, a přesto vždycky nepřistupujeme k takto kazuistické regulaci. Ta kazuistická regulace v návrhu zákona není jenom o zákazu prodeje, ona je o povinnostech prodávajících, o řeknu povinnostech v případě distribuce, obchodu na dálku, je tam další agenda směrem k úřadu právě v oblasti digitálního prodeje. To znamená, ta regulace není nijak malá. A já, říkám to názorově jako konzervativec a liberál, si myslím, že takovéto věci, které se týkají nikoliv drog, nikoliv apriorně protiprávní činnosti, týkající se v zásadě takzvaných zel, podobně jako je kouření, podobně jako je alkohol, tak se mají primárně řešit nějakou odpovědností člověka sebe samotného, anebo vím, že návrh se týká dětí do 15 let, tak se má primárně řešit odpovědností v rodině, nikoliv zákonnou regulací.
Myslím si, že tento zákon je opravdu ukázkou toho, že máme řešit, a s tím souhlasím i já jako opoziční poslanec, věci podstatné a nemáme řešit regulací věci nepodstatné tam, kde si má společnost, lidská společnost pomoci sama odpovědným chováním, ať už zletilých dospělých lidí, anebo rodičů v případě nezletilých dětí nebo obecně jejich zákonných zástupců. Z důvodu toho, že opravdu z těchto hodnotových, věcných důvodů s návrhem zákona nesouhlasím, tak podávám návrh na jeho zamítnutí v prvním čtení. Děkuji mnohokrát. (Potlesk poslanců ODS.)

