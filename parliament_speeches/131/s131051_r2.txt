File: s131051.htm
Anchor: r2
Date: 31. schůze, 4. března 2025
Speaker: Poslanec Radim Fiala

Speech:
Poslanec Radim Fiala: Vážené kolegyně, kolegové, děkuji vám, že jste nám umožnili tu přestávku na poradu poslaneckého klubu. My jsme samozřejmě o tom mluvili už ráno, ale teď jsem se potřeboval na základě diskuse, která zde proběhla v rozpravě, ujistit, že ten klub chápe celou tu problematiku úplně stejně, tak jak jsme o tom mluvili ráno, a dovolte mi konstatovat, že SPD v tento moment podpoří senátní vratku zákona lex OZE III, a to zejména z těchto důvodů.
(1.) Tato novela upravuje podmínky pro obnovitelné zdroje zejména v oblasti akumulace, agregace, přetoku elektrické energie do sítí, vyrovnávání sítí a datových center.
2. Stanovuje jednotné podmínky důležité zejména pro malé a drobné obnovitelné zdroje bez sdílení elektrické energie a komunitní energetiku, která je důležitá zejména pro obce, školy, školky, hasičské záchranné sbory, sportoviště, kulturní domy a podobně.
3. Narovnává prostředí v této oblasti a určuje jasná pravidla v této oblasti.
4. Nechceme měnit podmínky podnikání retrospektivně pro stávající projekty, ty vyprší za pět let. My jsme přesvědčeni, že je potřeba potom udělat nový zákon, udělat nějaký stop stav těch projektů, které tady byly, a udělat úplně nové podmínky na základě tržní ekonomiky pro nové elektrárny, ať už jsou solární, ať už jsou to větrníky, ať jsou to vodní elektrárny a podobně, které by byly opravdu na základě tržního prostředí, a ne na základě dotací, a my se k tomu hlásíme.
My jsme připraveni na tomto novém zákonu spolupracovat, uvést ho do praxe a má to jeden jediný důvod. My nechceme, aby to platili občané na svých složenkách, tak jak tam každý z nás má teďka 600 korun, tak prostě jsme proti tomu a je potřeba to udělat úplně jinak. Ale v této chvíli je podle našeho názoru důležité narovnat podmínky v tomto sektoru, a proto podpoříme senátní návrh. Koneckonců i pan senátor to tady jasně vyargumentoval, proč téměř celý Senát podpořil ten jejich návrh, a my se k tomu přikláníme a podpoříme ho také. Děkuji vám za pozornost.

