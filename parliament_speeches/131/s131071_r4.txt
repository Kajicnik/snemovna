File: s131071.htm
Anchor: r4
Date: 31. schůze, 4. března 2025
Speaker: Poslankyně Lenka Knechtová

Speech:
Poslankyně Lenka Knechtová: Vážený pane místopředsedo, děkuji za slovo. Kolegyně, kolegové, vážený pane ministře, navrhovaný zákon by měl významně posílit využívání preventivních nástrojů pro předcházení vzniku bytové nouze, poradenství, asistence bydlení. Napomůže k lepšímu využívání stávajících nástrojů. Lepší přístup k dávkám na bydlení, širší využívání dávky mimořádné okamžité pomoci, zvýší motivaci soukromých majitelů i obcí k pronajímání bytů ohroženým skupinám obyvatel.
Ale já se ptám, jak konkrétně chcete zvýšit tu motivaci, protože to v zákoně vlastně nemáme, v důvodové zprávě, nejsou tady tahle ta data o tom, jakým způsobem docílíme toho, že ta motivace bude úspěšná, protože jedna věc je někoho motivovat, ale druhá věc je opravdu dosáhnout toho cíle.
Projednáváme dnes vládní návrh zákona o poskytování některých opatření v podpoře bydlení, zákon o podpoře bydlení ve druhém čtení. Současná situace je o zhoršující se dostupnosti bydlení, a to především s nástupem energetické krize. Hrozí výrazné zvýšení počtu domácností, které budou bezprostředně ohroženy ztrátou bydlení. Řešení problematiky bytové nouze je v současné době závislé na ochotě jednotlivých obcí a na tom, jestli budou využívány zdroje financování. Obce navíc často nedisponují potřebnými nástroji a postrádají podporu státu. Jsou obce, které vlastní pozemky a nemají zdroje na výstavbu, jsou obce, které nevlastní pozemky, tudíž jsme v té komunální politice ve velmi složité situaci.
Tady můj předřečník, pan bývalý ministr Bartoš, mluvil o podpoře projektové dokumentace, ale já tady chci na rovinu říct, že v tomhle bodě jsme prostě zůstali. My na těch obcích máme dokumentace, a pokud obec nestaví ze svých prostředků jednotlivé opravdu bytové jednotky, tak se neposuneme nikam vpřed.
Nesystémové uchopení problému vede nejen k velkému rozsahu bytové nouze a souvisejícím dalším vlastně finančním nákladům, ale také k dalším negativním jevům, jako je neefektivní využívání zařízení přechodného ubytování, to znamená, že nám rotují domácnosti v azylových domech, takže vlastně v přesahu máme v sociálních službách daleko větší výdaje, než bychom měli mít. Sekundární trh s bydlením, je financovaný i prostřednictvím státních prostředků poskytovaných na dávky sociálního bydlení a souvisí s tím vlastně i vznik nových vyloučených lokalit.
Já bych se tady ráda zmínila i o oblasti ústavních pobytových zařízení, protože díky zákonu o podpoře bydlení se část klientů bude moci přesunout do samostatného bydlení a dojde tak k uvolnění kapacit ústavů. Ale to je za mě jenom teorie, která je napsaná v důvodové zprávě, protože když jsme snižovali kapacity v psychiatrických léčebnách v rámci reformy a zřizovali jsme centra duševního zdraví, tak jsme si vlastně slibovali, jak podpoříme klienty do samostatného bydlení.
Ale upřímně, v současné době, pokud nejsme aktivní my, komunální politici, pokud na to nezareagovaly obce, které nějakým způsobem začaly přebírat tu zodpovědnost, tak se v téhle oblasti nic neděje. A ještě jsme se dostali do situace, kdy vlastně nám chybí terénní zdravotní pracovníci.
To znamená, tady za mě selhalo určitě Ministerstvo zdravotnictví, protože ti lidé v těch bytech potřebují prostě podporu. Nemůžeme zrušit jednu část služeb a nenavázat na to ty další kroky v regionech.
Řekněme si upřímně, že se jedná v současné době o obrovskou agendu, ale pokud vším projdeme, tak zůstává otazník opravdu nad tím, co těm lidem reálně nabízíme. Zavádíme drahý byrokratický aparát a dostaneme vlastně jenom obsáhlý sběr informací. V současné době kromě toho, že do toho zapojíme ORP, tak ještě vlastně přidáváme agendu na úřady práce. Je otázka, jak bude vlastně v terénu v rovnováze pomoc a kontrola, protože to jsou další věci, na které bychom měli my jako legislativci myslet.
Ptám se, jak to vypadá s náklady versus výsledky. A otázka zůstává, proč stále jednáme o takto drahém experimentu. Místo prevence vlastně začneme spíš hasit požár, protože za klíčovou funkci zákona o podpoře bydlení považuje iniciativa za prevenci bydlení to, že vlastně došlo k radikálnímu zúžení cílové skupiny domácností a není vlastně realistické, aby se těm lidem pomohlo. Místo prevence bychom jako společnost opravdu se uchýlili k hašení požáru. A to není rozumné jak ze sociálního, tak ekonomického hlediska, protože my si musíme i tady na půdě parlamentu uvědomit, že sociální oblast a ekonomika jsou spolu velmi spojeny. ***
