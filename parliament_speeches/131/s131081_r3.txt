File: s131081.htm
Anchor: r3
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Já navážu na svoji nevyčerpanou předchozí poznámku a na to, co říká kolegyně Fialová, ale i na kolegu Havránka, sice z předchozího tisku, protože hovořil o té spolupráci, o tom, jak spolupracujeme, promiňte, a to zkrácení lhůt, které očekávám, že opět načtete, to není o spolupráci, vy nechcete, ať si to aspoň přečteme?
Já už jsem zažila na hospodářském výboru, kde po nás jeden ministr chtěl, ať hlasujeme o něčem, co jsme ještě neviděli, a nikdo to neviděl, a zcela legitimně jsme o tom měli hlasovat. Mimochodem, taky pan ministr byl ze STANu, teď už není, naštěstí.
Takže já nevím, má to být standardem? Nemáme to číst? Jako tohleto bylo opravdu zbytečné. Nebo se mám domnívat, že tím dochází k nějakému, že chcete něco tajit, abychom to nestihli prostudovat? Proč? Vážení kolegové, kolegyně, proč jste to udělali? Proč jste takhle zbytečně věc, kdyby sami jste na ministerstvu zdržovali, byste dali opravdu ty pozměňovací... Víte, kdy jsou skoro všechny pozměňovací návrhy nahrané? Dneska po třinácté hodině. Jenom tři pozměňovací návrhy k tomuto tisku jsou staršího data, jinak u předchozího tisku a tohoto jsou všechny dnes po třinácté hodině.
Já jsem se je snažila přečíst. Jak já jako zpravodaj ústavně-právního výboru to mám stihnout, když bude jednat Sněmovna, promiňte, já tu docela často sedím, poslouchám, občas i vystupuju, tak opravdu nebudu mít čas prostudovávat tyto návrhy. A vy se zachováte takto. Tohle není o demokracii, tohleto je, s prominutím, diktatura.

