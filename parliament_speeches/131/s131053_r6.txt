File: s131053.htm
Anchor: r6
Date: 31. schůze, 4. března 2025
Speaker: Poslanec Lubomír Brož

Speech:
Poslanec Lubomír Brož: Děkuji za slovo, paní předsedající. Vážené kolegyně, vážení kolegové, ten návrh byl jen představen, takže za mě poměrně stručně, co je obsahem návrhu. Cílem návrhu zákona je umožnit vznik rezortního sportovního centra při Ministerstvu práce a sociálních věcí, které by bylo vyhrazeno potřebám vrcholových parasportovců - to je důležité, parasportovců - a činnost centra bude tak jako v případě dalších rezortních sportovních center v případě schválení návrhu zákona koordinovat Národní sportovní agentura. Ministerstvo práce a sociálních věcí bude mít dle návrhu právo podílet se na nastavení pravidel činnosti, financování a vzájemné spolupráci rezortních sportovních center, které zpracovává Národní sportovní agentura.
Nabytí účinnosti zákona se navrhuje k 1. dubnu 2025, jak bylo předkladatelem sděleno. Stanovení účinnosti tímto způsobem je odůvodněno časovou naléhavostí komplexního uchopení podpory vrcholových parasportovců.
S ohledem na předpokládanou účinnost a jednoduchost materie navrhují navrhovatelé projednávání návrhu zákona tak, aby s ním Sněmovna mohla vyslovit souhlas již v prvním čtení dle § 90 odst. 2 jednacího řádu Poslanecké sněmovny, ve znění pozdějších předpisů.
Za mě s návrhem na výše uvedené lze vyslovit souhlas.

