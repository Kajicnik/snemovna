File: s131135.htm
Anchor: r5
Date: 31. schůze, 4. března 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, pane místopředsedo. Když vy tady ten návrh tak obhajujete, tak mně v něm ale chybí, jak se k tomu postaví bankovní instituce, protože většina právě těch nízkopříjmových lidí čeká na to, až překlenou tu zkušební dobu. Podmínkou je, aby měli smlouvu na dobu neurčitou, aby si mohli vzít třeba nějakou půjčku. Uvědomme si, že ti lidé mají tak nízké příjmy, že si to berou třeba i na obyčejné spotřebiče, jako je pračka nebo lednička, protože žijou od výplaty k výplatě. Vy je tímto dostáváte do strašné nejistoty.
Když se tady obhajujete tím, že nikdo nebude vyhazovat zaměstnance za to, že má nějaký politický názor... Víte, já jsem se setkala i s tím - a toho člověka znám osobně - kdy zaměstnavatel po něm chtěl dokonce ofotit, nejen po něm, ale po dalších, volební lístek, takže mi tady netvrďte... Tam není žádná záruka, že pro nějaký názor nebo z nějakého důvodu zaměstnavatel nebude moct zaměstnance vyhodit. Ono to může být také z toho důvodu - víme, že teď tady máme zaplavený pracovní trh lidmi z Ukrajiny - že to může být kvůli tomu, že bude mít jako náhradu levnou pracovní sílu. I to se může stát.
Ten váš pozměňovací návrh nedává žádnou záruku. Dobrá, dává vyšší odstupné, ale co ten člověk bude dělat potom? Co bude dělat po těch měsících? Vy ho snad zaměstnáte? Dáte mu peníze, když v tom svém regionu nenajde práci? Vám se to hovoří s vašimi platy a s vaším vzděláním, ale ti lidé... Jsou tady lidé, kteří jsou vyučeni, mají základní vzdělání a mají opravdu nízké platy, že jsou rádi, že přežijí od výplaty k výplatě.

