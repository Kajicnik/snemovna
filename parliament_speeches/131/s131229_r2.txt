File: s131229.htm
Anchor: r2
Date: 31. schůze, 4. března 2025
Speaker: Poslankyně Zdenka Němečková Crkvenjaš

Speech:
Poslankyně Zdenka Němečková Crkvenjaš: Děkuji, pane předsedající. Vážené dámy, vážení pánové, dovolte mi, abych zde přednesla a odůvodnila dva pozměňovací návrhy k tomuto tisku. Jeden je uveden pod číslem sněmovního dokumentu 6087. Je to takový víceméně technický pozměňovací návrh, který umožňuje vojákům po ukončení činné služby nebo po skončení studia na vojenské škole zvolit si zdravotní pojišťovnu podle svého uvážení. Současná úprava je taková, že jsou po skončení této služby automaticky převedeni k pojišťovně, u které byli před nástupem do služby nebo na vojenskou školu, takže teďka se jim dává tímto pozměňovacím návrhem možnost do tří měsíců po ukončení si zvolit pojišťovnu a vždy k prvnímu v měsíci se můžou přehlásit. Takže to je takový, řekla bych, nekonfliktní pozměňovací návrh a doufám, že bude mít vaši podporu.
Druhý pozměňovací návrh je uveden pod číslem 6086 a je to už tady mým předřečníkem zmiňovaná volba pacienta. Už jste tady slyšeli ten základ, takže já to s dovolením nebudu opakovat. Nicméně musím říct, že se opravdu jedná o čistě propacientský návrh, a to z toho důvodu, že v současné době, když si chce někdo připlatit za nějaký materiál nebo za službu nad rámec toho, co je hrazeno zdravotním pojištění, tak musí automaticky uhradit celý výkon. To znamená, že ten pacient vlastně je diskriminován. On platí zdravotní pojištění, nicméně pokud si chce připlatit, tak mu není umožněno, aby doplatil jenom rozdíl, ale musí si zaplatit celý výkon. Tohle by měl tenhle pozměňovací návrh vyřešit.
Ale není pravda, jak tady bylo řečeno, že bude pojišťovnou hrazena ta nejlevnější varianta. Tam je vysloveně uvedeno, že lékař musí stanovit individuální plán léčebný, ve kterém bude v souladu s nejnovějšími poznatky postupováno, a tu nejvhodnější variantu pro toho pacienta vybere, to znamená, že nemůže, nemůže vybrat tu nejlevnější variantu, pokud není pro toho pacienta vhodná. A bude to muset být uvedené v té dokumentaci. To znamená, že pokud jsou dvě srovnatelné varianty a ten pacient si může - my ho v podstatě zatáhneme do toho procesu rozhodování, my mu dáme možnost volby - on si může vybrat, kterou ze srovnatelných variant si vybere, a jednu třeba bude hradit pojišťovna, druhou ne. A on zaplatí jenom ten rozdíl, ne celou částku. To je podstata toho návrhu. Takže opravdu nám nepodsouvejte tady, že se jedná o dvojí péči, to rozhodně tady není na denním pořádku.
Myslím, že to není v rozporu ani s čl. 31 Listiny základních práv a svobod, že všichni tu péči budou mít i nadále dostupnou. Děkuji za pozornost.

