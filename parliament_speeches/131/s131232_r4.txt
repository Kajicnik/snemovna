File: s131232.htm
Anchor: r4
Date: 31. schůze, 4. března 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo. Vážené kolegyně, vážení kolegové, vážený pane ministře, já jsem tu bohužel nemohla být úplně na úvod rozpravy, byla jsem řádně omluvená, tak se opravdu jenom krátce vyjádřím k té debatě, která tady proběhla, k těm těhotenským testům, k těm pozměňovacím návrhům kolegyně Bělohlávkové, prostřednictvím paní místopředsedkyně.
Já myslím, že je potřeba si říct, že v tuhle chvíli neexistuje žádné státem zřizované poradenství, kde by těhotné ženy vlastně mohly dostat objektivní informace, takže i kdyby prošel ten druhý návrh, který tady paní kolegyně načetla, kde tu organizaci na těhotenském testu by určovalo Ministerstvo zdravotnictví, tak stejně bude vybírat někde z neziskového sektoru, což by znamenalo, že pod pokutou 2 miliony korun my bychom v podstatě dělali reklamu nějaké neziskovce nebo nějakému hnutí na obalech těhotenských testů. Já si myslím, že to není úplně nejšťastnější, a připojuju se k apelu k mým předřečníkům a předřečnicím, abychom tento návrh nepodpořili.
Pokud by něco dávalo smysl, pokud bychom chtěli podpořit ženy v těhotenství, tak si myslím, že samo Ministerstvo zdravotnictví může například na národním zdravotnickém informačním portálu zřídit nějakou webovou stránku při tady této webovce, nějakou záložku, kde by byly objektivní informace státem garantované směrem k těhotným ženám, ale opravdu nemusíme dávat odkazy na těhotenské testy.
No, a pokud chceme pomoci ženám v těhotenství nebo třeba těsně po porodu, tak k tomu míří pozměňovací návrh, který podáváme společně s kolegyní Olgou Richterovou, Jakubem Michálkem, Ivanem Bartošem a který se věnuje tomu, že v podstatě dnes většina žen už z porodnice odchází třetí nebo čtvrtý den po porodu, někdy i dříve, a nemají dostatečnou podporu. A podle statistik až 20 % žen má potíže s kojením, čtvrtina z nich rodí s císařským řezem a potřebuje mít nějakou specifickou péči. K tomu se často přidávají třeba i psychické obtíže, poporodní deprese, které postihují až 10 % žen. A přestože je běžná praxe taková, že se matkám doporučí kontrola až po šestinedělí, tak mezitím mohou nastat nějaké komplikace a pak si musí shánět pomoc aktivně samy. A při takových komplikacích potom můžou vysokoškolsky vzdělané porodní asistentky být nepostradatelnou součástí a zároveň i úlevou zdravotnímu systému, protože nějaké rychlejší řešení poporodních komplikací právě skrze vysokoškolsky vzdělané poporodní asistentky by mohlo vést k méně zbytečným návštěvám lékařů, méně hospitalizacím a více času a většímu klidu právě s rodinou.
Takže k tomu míří tento pozměňovací návrh pod číslem sněmovního dokumentu 5949, který má za cíl zjednodušit úhrady péče porodních asistentek z veřejného zdravotního pojištění.
Já věřím, že to je docela zásadní krok ke zlepšení dostupnosti a kvality poporodní péče v České republice.
A v tom mám ještě jeden pozměňovací návrh, a ten se zaměřuje úplně na jinou věc, totiž na transparentnost hospodaření dceřiných společností zdravotních pojišťoven. V podstatě jde o to, aby se zajistil maximální veřejný dohled nad prostředky, které z veřejného zdravotního pojištění pocházejí. Ty mají být využívány transparentně, odpovědně, v souladu se zásadami dobré správy. A ty dceřiné společnosti, v nich mají pojišťovny většinový podíl, hospodaří s prostředky, které jsou ve své podstatě financovány z veřejného zdravotního pojištění, a z toho důvodu je naprosto nezbytné, aby tyhle společnosti podléhaly stejným pravidlům transparentnosti jako jejich mateřské společnosti.
Takže návrh, který najdete pod číslem sněmovního dokumentu 6111 a který předkládám jménem svým, ale taky jménem kolegy Jakuba Michálka, Ivana Bartoše a Olgy Richterové, stanovuje následující povinnosti: za prvé uveřejňovat všechny smlouvy v registru smluv podle zákona o registru smluv. Tenhle krok má zabránit netransparentnímu přidělování zakázek a jiným formám nehospodárného nakládání s veřejnými prostředky. Za druhé postupovat při zadávání veřejných zakázek v souladu s pravidly, která zaručují rovné podmínky pro všechny účastníky. Za třetí zveřejňovat výroční zprávy o své činnosti, což umožní veřejnosti a dozorovým orgánům lépe sledovat, jak jsou prostředky vynakládány. A za čtvrté poskytovat informace podle zákona o svobodném přístupu k informacím, což může posílit veřejnou kontrolu nad činností těchto subjektů.
Všechny tyhle kroky můžou mít dost zásadní význam pro eliminaci rizika jednak netransparentního hospodaření, ale také to posílí veřejnou kontrolu a zamezí to obcházení pravidel transparentnosti a v podstatě skrze tyhle dceřiné společnosti, které se můžou stát nástrojem pro skrytí korupce nebo nějakých nekalých praktik.
Proč to za Piráty navrhujeme? Je to z toho důvodu, že i zástupci Pirátů ve správní radě VZP se opakovaně snažili získat informace o hospodaření a smlouvách pojišťovny VZP a tyhle informace jim pojišťovna opakovaně odmítla poskytnout nejen podle zákona o právu na informace, ale dokonce i jako členům správní rady VZP, to znamená kontrolního orgánu VZP.
A já myslím, že hospodaření firem, které jsou v majetku státu, má být kontrolované, má být pod veřejným dohledem. A z toho důvodu žádám o podporu tohoto pozměňovacího návrhu. Děkuji za pozornost.

