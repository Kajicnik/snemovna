File: s131189.htm
Anchor: r2
Date: 31. schůze, 4. března 2025
Speaker: Poslanec Roman Kubíček

Speech:
Poslanec Roman Kubíček: Tak děkuju za slovo, pane předsedající. Dámy a pánové, já jsem před tím množstvím pozměňovacích návrhů minule varoval, ono se to pochopitelně stalo skutkem, to znamená, že se my jednotlivými pozměňovacími návrhy musíme prokousat. Já jsem se v plném znění k tomu dostal včera, něco jsem přečetl, něco jsem nepřečetl, je to velmi složitá problematika. Velmi kvituju nápravu v § 152 ve stavebním zákoně, který je ale svým způsobem přílepek, který by do toho energetického zákona vlastně přijít neměl, ale napravíme ten stav, který se stal. To jednoznačně.
Druhá věc je to § 12, to je využití vlastně těch přechodných zdrojů v době, kdyby hrozila energetická nouze, nedostatečnost a tak dále, kde došlo pouze ke změně účinnosti tohoto paragrafu. To není žádný problém.
A pak jsou tam doplňovaná jednotlivá usnesení, která se týkají zmocnění ERÚ, dalších účinností a tak dále, a tak dále, flexibility. Bylo tady řečeno několik věcí, urychlení výstavby větrných elektráren a tak dále, a tak dále, a budeme zlevňovat elektrickou energii. Tak pozor. Zlevňování elektrické energie ve stylu silové energie, možné je to jistě, ale flexibilita, agregace a řízení těchto soustav bude velký tlak vyvíjet na veřejné rozpočty a na finance, protože abychom byli možni vůbec regulovat takovouto soustavu, tak musíme budovat nové přenosové kapacity, regulační záležitosti, bateriové systémy a tak dále a tak dále. A toto je jedna z nejdražších věcí, které ta Česká republika potřebuje.
A pokud čtete noviny, tak byste věděli, že každý rok, teďko v průběhu pěti let, budeme potřebovat od 5 do 35 miliard korun na rozvoj jednotlivých sítí. Takže my budeme velmi, velmi dbát na to, aby cena byla konkurenceschopná, to si řekněme, aby byla bezpečná, aby Česká republika nebyla vystavena energetické nouzi, aby jednotliví výrobci měli dostatek jednotlivých zdrojů, to znamená, k tomu směřuje výstavba těch plynových zdrojů, které budou nahrazovat to uhlí. A další věcí, která je, aby naše firmy na trhu uspěly. My si s tím poradíme v hospodářském výboru, nebude to lehké jednání, půjdeme pozměňovací návrh po pozměňovacím návrhu, a povede se o tom diskuse. A potom jsem dostal ještě informaci, že na závěr se sejdeme s panem ministrem, koalice, opozice a projednáme to tak, aby to třetí čtení bylo bez problematické. Děkuji za vaši pozornost.

