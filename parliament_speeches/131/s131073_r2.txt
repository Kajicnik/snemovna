File: s131073.htm
Anchor: r2
Date: 31. schůze, 4. března 2025
Speaker: Poslankyně Kamila Bláhová

Speech:
Poslankyně Kamila Bláhová: Vážený pane předsedající, děkuji za slovo. Vážené kolegyně, vážení kolegové, pane ministře, dovolte mi, abych se k návrhu zákona nyní vyjádřila i já osobně. Moje komentáře se budou opírat o mou vlastní zkušenost starostky města Litvínov, to je to město, které tady bylo zmiňováno, a kolegové, mohu vás ujistit, že Litvínov je na seznamu kontaktních míst a nikdo z Litvínova do Ústí jezdit nebude muset.
Ten můj příspěvek se tedy nebude opírat pouze o zkušenost s vedením města, ale také o diskusi, kterou vedeme, s příslušnými aktéry, s odborem sociálních věcí a školství nebo s kolegyněmi z Úřadu práce a dalšími, s neziskovými společnostmi. A také o připomínky Svazu měst a obcí České republiky, jenž je výrazným aktérem na tomto poli, sdružuje největší počet měst a obcí a zastupuje zájmy nejvíce občanů v České republice.
Dotknu se samozřejmě pozměňovacího návrhu paní kolegyně Doušové, číslo 6233, který bohužel ten zákon staví úplně jinam, jak už jsme tady diskutovali a opakovaně zaznělo. Musím se vám přiznat, kolegyně, kolegové, že podobně jako moje kolegyně zpravodajka paní Fialová ani já nemohu najít po tom, co se ten pozměňovací návrh objevil v systému, slušná slova. Takže to vezmu nebo řeknu velmi diplomaticky. Ten původní zákon, tak jak ho předložil pan ministr Bartoš, jak se s ním tady chválil, nebyl dobrý. Už i ten měl spoustu much a i já sama na výboru pro veřejnou správu jsem s ním o tom diskutovala. Ale tímto pozměňovacím návrhem se ten zákon stává nepoužitelným. Bohužel, musím to takto říct.
Přiznám se, že mám podobné emoce nebo podobně špatné emoce jako při koaličním návrhu pozměňovacím zákoník práce týkajícím se výpovědí bez udání důvodu. A víte, kolegyně, kolegové, že jsem tady vystoupila velmi kriticky a velmi jsem se proti tomu vymezila. Neodpustím si tento komentář. Vím, že původním zpracovatelem byl ministr Bartoš neboli Piráti, ale nyní je Ministerstvo pro místní rozvoj řízeno Starosty a nezávislými. Těmi starosty, kteří by měli jaksi rozumět problémům a starostem právě všech starostů, tedy těch opravdových s malým S. ***
