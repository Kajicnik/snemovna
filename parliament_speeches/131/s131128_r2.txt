File: s131128.htm
Anchor: r2
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážená paní předsedkyně, vážený pane ministře. Já bych se vás chtěl zeptat, jestli jste spokojen s tím, jak jste vyjednal úpravy zákona o podpoře bydlení? Podle koaliční smlouvy totiž pro koalici byl závazný původní návrh, který byl schválen na vládě, a všechny ty úpravy toho zákona, které probíhají v rámci Poslanecké sněmovny, které jste domlouvali s ODS, jsou v neprospěch běžných lidí a rodin.
Když tedy budu úplně konkrétní, vy jste rozhodli, že když bude mít nějaký člověk, nějaká třeba starší paní, problém s bydlením v nějakém oerpéčku, tak nepojede do svého oerpéčka, ale bude muset jet až do sousedního oerpéčka, protože těch obcí, kde bude pomoc s bydlením, bude výrazně méně. Vy jste stanovili novou hranici, 1,4násobek životního minima, nad kterou už nikomu nepomůžete. To znamená, ta pomoc a podpora poradenství se budou týkat úplně těch nejchudších lidí, jak říkal pan premiér, vyloučených lokalit, lidí, kteří žijí za 6 900 korun na měsíc. Mají na život 6 900 po zaplacení bydlení, to znamená asi 230 korun na den. A jestli dávají jako většina občanů na potraviny nějakých 30 procent, tak se bavíme o lidech, kteří za den projedí 69 korun. To znamená, to jsou lidi, kteří si nemůžou prakticky dovolit žádné lepší potraviny a žijí jenom z ovesných vloček, brambor, chleba s česnekem, čočky a možná trochu tvarohu a másla. Tak jenom takovíhle lidi, úplně ti nejchudší dostanou podporu a poradenství ze strany státu. Jste s tímto spokojen?

