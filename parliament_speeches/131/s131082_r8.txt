File: s131082.htm
Anchor: r8
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážený pane předsedající, vážené kolegyně, vážení kolegové, dovolte mi, abych představil pozměňovací návrh, který předkládám společně s kolegy Ivanem Bartošem, Olgou Richterovou a Klárou Kocmanovou. Podstatou toho pozměňovacího návrhu je rozšíření části šesté, změna zákona o Státním fondu podpory investic, tak aby v § 11a byla doplněna druhá věta, která zní: Výstavba a zajišťování dostupného nájemního bydlení je ve veřejném zájmu.
Odůvodnění: Navrhuje se vyjádřit výslovně v zákoně, že výstavba a zajišťování dostupného nájemního bydlení je ve veřejném zájmu. V řadě případů dochází v různých zejména povolovacích procesech ke konkurenci různých veřejných a soukromých zájmů. Tímto návrhem se povyšuje zájem na výstavbě a zajišťování dostupného nájemního bydlení na zájem veřejný, a to i pokud jej realizují soukromé osoby. Podobně je tomu i v řadě jiných případů, které se týkají zajišťování veřejných nebo veřejně potřebných služeb, například provozování přenosové nebo distribuční soustavy, dodávky tepla či výroba elektřiny a plynu, za určitých podmínek podle energetického zákona, poskytování některých služeb podle zákona o elektronických komunikacích, zřizování a provoz vodovodů a kanalizací pro veřejnou potřebu podle zákona o vodovodech a kanalizacích, budování některých vodních děl podle zákona o urychlení výstavby strategicky významné infrastruktury a další
Takže jinými slovy, ten zákon, který dneska upravuje Státní fond podpory investic a my dáváme veřejné peníze do toho, že se staví, že se staví nájemní bydlení v § 11a, který se týká dostupného nájemního bydlení, a dneska už říkáme, že veřejným zájmem jsou všechny ty trubky, dráty a další věci, které vedou k tomu baráku, ale není to výstavba toho baráku samotného, to přece úplně nedává smysl. V situaci, kdy stát čelí obrovskému zdražování cen nemovitostí, vysokým cenám bydlení, kdy jsou nedostupné nájmy a byty, a kdy ty ceny jsou daleko vyšší v poměru k příjmům, než byly za minulé generace, protože když si to srovnáte, tak minulá generace nakupovala ty byty, tam ta cena byla asi o 66 procent menší, ty ceny vyrostly o 66 procent víc, než rostly platy lidí. Takže takovéto srovnávání. Já, když jsem byl mladík, tak jsem taky neměl být. No, to je trošku mimo. Z hlediska těch čísel, když se podíváte, tak to, jakým tempem rostou ceny nemovitostí, je o 66 procent rychleji za poslední dekády, než jak rostly příjmy. Takže proto mluvíme o nedostupnosti bydlení, o drahém bydlení, a tohle je jedna z věcí, která pomůže ne úplně přímo, ale nepřímo při posuzování stavebním úřadem zlepšit pozici těch, kteří chtějí stavět dostupné nájemní bydlení. Abychom konstatovali, že stejně jako celá řada dalších drobnějších staveb nebo jako jsou zájmy v oblasti ochrany přírody a krajiny, že stejně tak i v době, kdy tady máme krizi bydlení, máme drahé ceny, tak tím veřejným je i právě výstavba a zajišťování dostupného nájemního bydlení.
Myslím si, že to je věc, kterou se zaklínají všechny politické strany. Ten můj pozměňovací návrh je velmi minimalistický a dovoluji si vás požádat o zvážení jeho podpory na poslaneckých klubech. Děkuji. ***
