File: s131120.htm
Anchor: r1
Date: 31. schůze, 4. března 2025
Speaker: Poslanec Jan Síla

Speech:
Poslanec Jan Síla: Děkuji za slovo, vážená paní místopředsedkyně. Já bych chtěl interpelovat ministra Válka a jde o pozměňovací návrh poslanců Zdenky Němečkové Crkvenjaš, podepsaný také Vlastimilem Válkem a dalšími. Jde o vládní návrh zákona, kterým se mění zákon 48/1997 Sb., o veřejném zdravotním pojištění, sněmovní tisk849, pod číslem 6086.
Tento návrh umožňuje, aby zdravotní služby nehrazené z veřejného zdravotního pojištění, další zdravotní služby, které na přání pojištěnce překročí rozsah hrazených služeb zdravotním pojištěním, byly v rozsahu překračující úhradu z veřejného zdravotního pojištění poskytnuty za přímou úhradu. Jde vlastně o zrušení takzvaného paragrafu Fischerové, kde všichni zasvěcenci ví, o co se jedná. To znamená, že zdravotní pojišťovny budou mít pravomoc vyjmenovat výkony, které budou hradit z prostředků veřejného zdravotního pojištění, a výkony, které nebudou hradit a na které si bude muset doplácet sám pacient.
Moje otázka zní, kdo určí dělení výkonu na hrazené a nehrazené z veřejného zdravotního pojištění, které jsou ze zákona nuceni všichni občané platit? Kdo bude určovat zařazení nejmodernější, té nejluxusnější a nejúčinnější léčby ke hrazení ze zdravotního pojištění, eventuálně kdo bude určovat výši spoluúčasti pacientů, to znamená, kolik budou muset pacienti hradit z vlastní kapsy? Děkuji za odpověď.

