File: s131235.htm
Anchor: r7
Date: 31. schůze, 4. března 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek: Děkuju, vážená paní předsedající. Milé kolegyně, milí kolegové, jedná se o novelu zákona o elektronizaci zdravotnictví a já bych, protože jsem s tím zákonem Sněmovnu seznamoval podrobně v prvním čtení, jenom shrnul ty základní body. Součástí je zavedení takzvané EZKarty, eŽádanky a sdíleného zdravotnického záznamu. EZKarta zavádí elektronickou službu zdravotnictví, je to vlastně taková centrála zdravotnických informací v elektronické podobě.
Návrh nově zavádí takzvanou eŽádanku, což je elektronická žádanka na všechny typy vyšetření od rentgenových počínaje po biochemické konče včetně nálezu, takže jak žádanka směrem k poskytovatelům, tak nález od poskytovatelů směrem k indikujícím lékařům bude probíhat elektronicky. A samozřejmě, pokud pacient bude mít zájem, stane se součástí EZKarty. A konečně se bavíme o sdíleném zdravotním záznamu, což je v podstatě, zjednodušeně řečeno, propouštěcí zpráva z nemocnice. Sdílený zdravotní záznam zahrnuje emergentní zdravotní záznam a výsledky preventivních a screeningových vyšetření. To všechno do toho patří.
Kromě uvedených klíčových institutů novela obsahuje i realizaci dílčích opatření v souvislosti s útokem na Filozofickou fakultu Univerzity Karlovy a objevuje se v ní i řešení digitalizace dokladů o prokazování zdravotní způsobilosti k řízení motorových vozidel tak, aby tento doklad byl v elektronické podobě a nemuseli jaksi se prokazovat papírem.
To je z těch hlavních bodů snad všechno. Já bych byl rád, aby podrobně, byť o něco rychleji vstoupily v život všechny tyto kroky, v praxi nově zavedené instrumenty a možnost elektronizace řady dalších procesů ve zdravotnictví, které jsou shrnuty v tomto zákoně.
Garanční výbor, tedy výbor pro zdravotnictví, návrh projednal v lednu a doporučil jej schválit. Tolik za mě stručně a já vám děkuji za pozornost.

