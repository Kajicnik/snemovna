File: s131243.htm
Anchor: r5
Date: 31. schůze, 4. března 2025
Speaker: Ministr životního prostředí ČR Petr Hladík

Speech:
Ministr životního prostředí ČR Petr Hladík: Vážený pane místopředsedo, vážené paní poslankyně, páni poslanci, krásné dobré odpoledne. Předkládám návrh zákona o obalech, o změně některých zákonů, který schválila vláda České republiky v loňském říjnu. O co jednoduchého jde? Jde vlastně o to, jakým způsobem jsme schopni zajistit efektivní nakládání s odpady a jakým způsobem jsme schopni recyklovat. Ta současná situace v České republice je taková, že se na skládkách, ve spalovnách a ve škarpách válí zhruba 900 milionů kusů obalů, tedy petek nebo plechovek. Celková hodnota materiálu těchto obalů je zhruba půl miliardy korun.

