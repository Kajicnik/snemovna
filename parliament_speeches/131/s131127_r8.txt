File: s131127.htm
Anchor: r8
Date: 31. schůze, 4. března 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuju za slovo. Jsem připraven. Pokud jde o Českou televizi, ta provozuje multiplex veřejné služby, jehož prostřednictvím šíří vysílání svých programů ČT1, ČT2, ČT24, ČT sport, ČT art a ČT:D a regionální varianty programu ČT1. Prostřednictvím tohoto multiplexu České televize nebyl a není šířen žádný ukrajinský rozhlasový nebo televizní program. Na internetových stránkách ČT byly v roce 2022 vysílány tlumočené zprávy v ukrajinštině od 12. 3. 2022 do 30. června 2022, celkem 108 dílů s minimálními náklady. Pokud jde o aktivity Českého rozhlasu, ten šíří od března 2022 program Ukrajinské rádio jako převzaté vysílání, a to digitálně systémem DAB+ v multiplexu Českého rozhlasu. Program je dostupný také v internetu. Šířením Ukrajinského rádia digitálním vysíláním v multiplexu Českého rozhlasu nevznikají žádné vícenáklady, neboť program je šířen v rámci volné pozice stávajícího multiplexu Českého rozhlasu na malém datovém toku.
Z rozhlasových a televizních poplatků nejsou tedy hrazeny žádné náklady související s ukrajinským vysíláním. Šířením Ukrajinského rádia - používá se Ukrajinský s velkým U - šířením Ukrajinského rádia nevznikly a nevznikají Českému rozhlasu žádné náklady, a to ani na distribuci signálu, ani na žádném ze způsobů šíření, jimiž je tento program vysílán.

