File: s131204.htm
Anchor: r1
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážený pane ministře, k té vaší poslední větě, to máte pravdu, protože vznikla škoda na majetku třetí osoby, v tom případě je řidič povinen volat. Já jenom říkám, že v době, kdy jsem se touto problematikou zabývala, tak z 20 000 to vzrostlo na 100 000 v průběhu patnácti let. Jestli se vám to zdá málo, tak mně ne. Já se domnívám, že hranice těch 100 000 je právě v této chvíli tou optimální. Že byla příliš nadsazená už v minulosti, a to je ten důvod, proč jsem na to upozornila. Opravdu já vím, jak zní zákon, ale taky ze své praxe vím, že nemnoho lidí si uvědomuje, když jste ve stresu, když máte dopravní nehodu. Já se teď - to pojišťovny chápu, ale já se zabývám těmi poškozenými. Já jsem řešila případy, kdy se takzvaně lidé na místě dohodli, a pak jeden šel do hospody, tam se dozvěděl: Hele, Pepo, když ti řekne, že za to může ten druhý, tak ti to ta pojišťovna zaplatí, když nemáš havarijní pojistku. A potom to začne a zjistíte, že nemáte dostatek důkazů, viník se nezjistí a žádná pojišťovna nikomu nic nezaplatí. Prosím vás, to se stává.
Někdy se stane, že pouhé místo dopravní nehody je tím určujícím, kdo je viníkem. To je zvláště v křižovatkách, jestli je to v křižovatce nebo za křižovatku. I takové případy se stávají, a proto jsem zastáncem toho, aby ti policisté více jezdí k dopravním nehodám. Ale samozřejmě když se mi nepodaří zjistit viníka a stane se, někdy se ho nepodaří zjistit ani pomocí znaleckého posudku, takové případy se holt stanou, ale jsou minimální, tak vlastně pojišťovny nevědí, protože nejsou dostatečné důkazy. No, tak není komu. Pokud nemá havarijní pojistku, tak ten poškozený má smůlu, nedostane nic. Taková je standardní situace. To je ten důvod, proč jsem říkala, že ten limit se mi zdá příliš vysoký. Ano, já vím, jak se to řeší, pokud je to firemní vozidlo - škoda na majetku třetí osoby. Děkuji za pozornost.

