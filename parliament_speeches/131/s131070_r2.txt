File: s131070.htm
Anchor: r2
Date: 31. schůze, 4. března 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, pane předsedající. Já logicky musím za ODS zareagovat, protože kdo jste poslouchal pana exministra Bartoše, tak v první půlce jeho projevu nejčastějším slovem byla ta zlá ODS, takže jdu zareagovat. On ten koncepční pohled mezi, řeknu, ODS a Piráty je velmi jednoduchý. Pan ministr Bartoš přinesl do vlády a pak do Poslanecké sněmovny návrh zákona, který se dá shrnout do tří věcí. Ohromná robustní byrokracie, desítky nových úředních formulářů, evidenční systém a tak dále, nižší stovky nových státních úředníků a roční státní výdaje v horizontu po náběhu 1 a půl miliardy korun. Tak to jsou recepty Pirátů na řešení nedostupnosti bydlení v této zemi. Více úředníků, více byrokracie a státní výdaje nikoliv na výstavbu, ale státní výdaje na tu byrokracii. Tak ano, s tím se ODS naprosto neztotožňuje. To je jedna poznámka.
Za druhé, on argumentoval programovým prohlášením vlády, já ho samozřejmě znám, a tam tedy pan exministr Bartoš mluvil jednoznačnou nepravdu. On měl doručit dvě věci z kapitoly bydlení, měl doručit soubor volitelných nástrojů pro obce, nikoliv povinných nástrojů pro obce. Nedoručeno, nesplněno. A měl zrychlit, zásadně zrychlit stavební řízení v této zemi. Nedoručeno. Tak to je poznámka k programovému prohlášení.
Za třetí, efektivita zákona. V České republice teď podle Českého statistického úřadu je zhruba 4,8 milionu domácností a 4 a půl milionu bytů. Návrh zákona počítá s 3 000 byty. To je, prosím vás, méně než 1 promile. Takže tady tu robustní byrokratickou věc děláme kvůli méně než 1 promile bytů a plánuje se podle zákona pomoc 14 000 domácnostem, to jsou 3 promile domácností v této zemi, a kvůli tomu vyrábíme tuto robustní byrokracii.

