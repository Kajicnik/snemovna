File: s131135.htm
Anchor: r9
Date: 31. schůze, 4. března 2025
Speaker: Poslanec Jan Jakob

Speech:
Poslanec Jan Jakob: Tak, vážené dámy, vážení pánové, budu fakticky reagovat postupně.
Nejsem ani z Prahy, ani nemám dokončené vysokoškolské vzdělání. Pocházím z Valašska, ze Vsetína. Když jsem vyrůstal, tam opravdu byl problém s nezaměstnaností. Dnes ta čísla jsou úplně jiná.
Tady se evidentně střetává ryzí populismus s zodpovědným přístupem. Vy tady zpochybňujete slova renomovaných nejlepších českých ekonomů? Vždyť to je absurdní. Nám jde o to, aby naše země prosperovala, a to jsou kroky k tomu, aby opravdu ve výsledku, když poroste hospodářství, porostou i mzdy, porostou i odměny. To jsou jasná fakta. Přece zaměstnavatel nemá nic cennějšího, než jsou jeho schopní a kvalifikovaní zaměstnanci. Zoufale je hledají, je jich nedostatek, zvláště pak těch kvalifikovaných.
Pro ty nejméně příjmové není hrozbou náš pozměňovací návrh. Pro ně je hrozbou vámi adorovaný Trump, který tady zavádí celosvětovou celní válku, která bude mít dopad na hospodářství celého světa. Bohužel naše ekonomika, malá, otevřená, na to bude doplácet nejvíc a tam budou ty nejohroženější sektory, kde jsou ti s těmi nejmenšími příjmy.
Že se někdo bojí říct svůj názor, koho volí, ve svém zaměstnání... Asi to vnímáte od sebe. Chápu, že v holdingu Agrofert se zaměstnanci opravdu bojí říct, koho volí.

