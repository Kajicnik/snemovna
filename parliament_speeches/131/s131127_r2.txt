File: s131127.htm
Anchor: r2
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, paní předsedkyně. No, pane ministře, nepřítomný, já tu interpelaci dám i přesto, že tady nejste. Ona reaguje na podle mě flagrantní zneužití pravomoci ministra vnitra, dalo by se říct zastrašování politických oponentů.
Já jsem panu ministrovi jako zastupitel a předseda zastupitelského klubu v Praze zaslal oficiální dopis, kde jsem ho požádal, jeho a ministerstvo, vzhledem k tomu, co se všechno děje v Praze, o takový metodicko-legislativní rozbor situace, za které lze v Praze vyvolat předčasné volby s tím, že Praha je v tomhle unikátní, protože na rozdíl od všech ostatních obcí existuje ještě zákon v hlavním městě Praze. A opravdu mě zajímal takový profesionální rozbor z Ministerstva vnitra. Inspiroval jsem se úplně podobným dopisem, který napsal primátor hlavního města Prahy a vedení hlavního města Prahy o tom, za jakých okolností lze odvolat ředitele úřadu. A to, prosím pěkně, já jako opoziční zastupitel nemám za sebou legislativní odbor, celý magistrát, úředníky, právníky a podobně. Přesto, místo aby mi pan ministr vnitra odpověděl, a on mi tedy odpověděl, ale zároveň použil tuhleten můj dopis k zesměšnění ve svém videu, kde už ale vystupoval jako předseda hnutí STAN. Já tohleto považuju za naprosto skandální. Stejně se také on nepostavil k tomu předchozímu dopisu pana primátora.
Jinými slovy, ten můj dotaz je, jestli mu přijde v pořádku zneužít oficiálního dopisu, slušného, k tomu, aby prezentoval se jako předseda hnutí STAN, úplně ne nepodobně, jako když vystupoval na střeše a mával tam termínem (Předsedající: Čas.), kdy má mít soud Andrej Babiš. Děkuju.

