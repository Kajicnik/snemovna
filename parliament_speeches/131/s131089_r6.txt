File: s131089.htm
Anchor: r6
Date: 31. schůze, 4. března 2025
Speaker: Poslankyně Lucie Šafránková

Speech:
Poslankyně Lucie Šafránková: Děkuji vám za slovo. Vážená paní místopředsedkyně, vážený pane ministře, kolegyně, kolegové, já si tady dovolím opravdu velmi opakovaně opět načíst dva návrhy, které se týkají zvýšení příspěvku na péči pro lidi se zdravotním postižením v prvním a druhém stupni závislosti.
Jak si jistě všichni dobře pamatujete, tak zvýšení příspěvku na péči, za to se snažím bojovat již od minulého volebního období, protože příspěvek na péči v prvním stupni závislosti nebyl již deset let zvýšen. A jsou to lidé, kteří nezvládají až čtyři základní životní potřeby, jako je například hygiena, oblékání, orientace, mobilita a podobně. Takže si jistě všichni dobře dovedeme spočítat, když hodina péče stojí kolem 150 korun, kolik té péče si měsíčně můžou dovolit, kolikrát za měsíc si mohou objednat službu, která jim pomůže, aby se například mohli osprchovat nebo aby jim někdo došel nakoupit. Jsou to opravdu základní životní potřeby a osoba s tímto postižením tak, aby mohla zůstat doma, se musí v tuhle chvíli opravdu spoléhat, pokud má to štěstí, na někoho blízkého. Pokud to štěstí nemá, tak prakticky je odkázána žít s vážným zdravotním postižením a opravdu ty základní životní potřeby nezvládá. Takže já vás opět prosím, opravdu vás prosím a žádám, zvyšte konečně příspěvek na péči v prvním a druhém stupni závislosti.
Podávám dva pozměňovací návrhy a ve dvou variantách. V tom prvním - ideálním - pozměňovacím návrhu pod číslem 6001 navrhuji zvýšit příspěvek na péči v prvním stupni závislosti dětem do 18 let z 3 300 na 5 000 korun a ve druhém stupni ze 7 400 na 9 400 korun měsíčně. Dále pro osoby starší 18 let z 880 korun na 2 700 měsíčně a ve druhém stupni ze 4 900 na 6 900 korun. Myslím si, že to je to nejmenší, co můžeme pro lidi se zdravotním postižením udělat.
Ten druhý můj pozměňovací návrh je opravdu velmi kompromisní a zvyšuje alespoň příspěvek na péči v prvním stupni závislosti, nikoliv v tom druhém, a zvyšuje ho úplně stejným způsobem, jako jsem řekla u předchozího pozměňovacího návrhu. Ten je veden pod číslem sněmovního dokumentu 6002. Děkuji za pozornost a moc vás prosím o podporu alespoň jednoho z těchto pozměňovacích návrhů.

