File: s131022.htm
Anchor: r4
Date: 31. schůze, 4. března 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek:: Děkuji, pane předsedající. Vážené kolegyně, vážení kolegové, já jsem bedlivě poslouchal projev, který poslanec Farhan přednesl, nejprve na tiskové konferenci a pak zde.
Na úvod si dovolím poznamenat dvě věci. Opravdu nejde o kauzu Motol. Motolská nemocnice, zaměstnanci nemocnice v Motole, zdravotníci, kteří tam pracují, nemají s touto kauzou nic společného a uráží mě jako zdravotníka, že někdo toto říká. Jde ale o kauzu Ludvík, Ludvík a jeho náměstek. Pouze tito dva - nebojím se říct zločinci - v tom mají prsty. Když tomu někdo říká kauza Motol, tahá do toho zdravotníky, kteří denně pečují o pacienty, a Fakultní nemocnice Motol je díky nim výstavní skříní českého zdravotnictví.
Ještě jednou, nejde o kauzu Motol, ale o kauzu bývalého ředitele, kterého jsem obratem odvolal, kauzu kandidáta hnutí ANO do Senátu, kauzu bývalého ministra zdravotnictví, se kterým Andrej Babiš a spol. seděli ve vládě, kterému třeba Kamal Farhan dělal náměstka. Na to zřejmě zapomněl - že na ministerstvu reálně dělal jen politického dohlížitele, který tam chodil prakticky jen na kafe, a zůstalo po něm přesně nula výsledků, nyní ponechávám stranou. Také je to kauza bývalého ředitele, kterého když chtěl Adam Vojtěch vyhodit, tak mu to zakázal sám Andrej Babiš a musel jsem ho vyhodit já.
Než se dostanu k druhému avizovanému bodu, musím zareagovat na projev Andreje Babiše. Ten se bil v prsa, že za jeho vlády Ludvík s Budinským nekradli. Podle informací vyšetřovatelů, které přinesl server iRozhlas.cz, se Budinský trestné činnosti dopouštěl po většinu doby, kdy byl jmenován náměstkem ve fakultní nemocnici. Dodávám, že Pavel Budinský se stal náměstkem v roce 2000 a byl jím tak i po dobu účasti hnutí ANO ve vládě za jeho ministrů zdravotnictví. Tím, že Andrej Babiš zakázal odvolání Ludvíka, umožnil pokračování trestné činnosti.
Za druhé, chtěl bych občany ujistit, že zdravotní péče o pacienty se toto nijak nedotkne. Naopak, po dostavbě projektů se kvalita dostupnosti péče výrazně zlepší. Znovu bych chtěl vzdát hold všem zdravotníkům v Motole, jejichž vizitkou je skvělá práce a péče o pacienty. Ještě minulý týden jsem za nimi do Motola přijel, více než hodinu jsem s nimi o situaci mluvil a poděkoval jim za jejich práci osobně.
K samotnému motolskému onkologickému centru řeknu především toto. Dostavíme ho, není nijak ohroženo a není žádný důvod, proč by to mělo být jinak. Toto centrum skvěle doplní centra, která máme již dnes. Díky Ministerstvu zdravotnictví pod mým vedením také nebyl schválen žádný dodatek, který by naplňoval trestné činy, to je třeba zmínit. Díky naší kontrole se nestalo nic, co by motolské onkologické centrum ohrozilo, na rozdíl od vašich kontrol, které proběhly za vašeho působení. Takže bych shrnul. Při podpoře Ludvíka do Senátu selhal Andrej Babiš. Na Ministerstvu zdravotnictví selhal v kontrole jeho náměstek Kamal Farhan a v pozici ředitele ho podržela kontrola ministerstva pod vedením Aleny Schillerové.
Moje chyba spočívá asi hlavně v tom, že mě nenapadlo, že při množství kontrol jste minuli tak obrovské korupční jednání, které se vám dělo pod rukama. Na rozdíl od vás jsem ale konal obratem a ještě ten den ředitele propustil. To znamená - tím zde končím a více do toho nehodlám zatahovat politiku - pokud hledáte někoho, kdo je zodpovědný za to, že se na toto nepřišlo dříve, tak se prosím pěkně podívejte do zrcadla. Děkuji za pozornost. (Potlesk z pravé strany sálu.)

