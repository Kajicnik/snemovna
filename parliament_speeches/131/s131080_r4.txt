File: s131080.htm
Anchor: r4
Date: 31. schůze, 4. března 2025
Speaker: Poslankyně Eva Fialová

Speech:
Poslankyně Eva Fialová: Tak děkuju. Já jsem myslela, že tenhle tisk bude probíhat docela klidně, ale mě docela rozohnilo to zkrácení lhůt na sedm dní. Tak, pane ministře, moc děkujeme. Vy elaborujete na pozměňovacím návrhu tři, čtyři měsíce, který, nemám pro něj slušné slovo, jaký jste podal, a pak nám necháte sedm dní na to se tím prokousat a udělat si na to názor? Opozice ho dostala včera v 7.50. To nemyslíte vážně? (Potlesk poslanců hnutí ANO 2011.) Je mi z vás opravdu smutno. Absolutně jste nás nepřizvali k tomu jednání, kdy celou dobu s vámi spolupracujeme na tom, aby ten zákon byl aspoň trošku, malinko praktický, a vy pak uděláte tenhle ten podraz, že se fakt nestydíte.
Tak a teď jsem se zklidnila a teď jdu pokračovat k tomu, co vlastně (sněmovní tisk) 730... v čem je dobrý. My vlastně jako za hnutí ANO s (tiskem) 730 celkově nemáme problém, protože se nám líbí vlastně i to doupřesnění zákona na upřesnění a zpřesnění příkazu k vyklizení. Se všemi ostatními navrhovanými změnami, které byly aplikované do komplexního pozměňovacího návrhu, souhlasíme. Škoda. Musím jenom konstatovat, že tyto změny jsou navázané na předchozí zákon a podmíněné přijetím zákona o podpoře bydlení.
Nyní bych se ráda věnovala komplexnímu nebo dalšímu pozměňovacímu návrhu, který bude po mě představovat Jirka Havránek. On už byl představen panem ministrem Stanjurou někde v Otázkách Václava Moravce a jedná se o umožnění vstupování penzijních fondů k nákupu nemovitostí nebo investování do bydlení.
Já musím říct, že z mého pohledu se ta myšlenka jeví jako docela správná nebo dá se o ní nějakým způsobem uvažovat, ale je tam spoustu ale. Ten pozměňovací návrh byl nahraný někdy 19. 2. po tom, co to vyšlo v médiích, ale ten návrh samotný umožňuje jak samotný nákup bytů, tak samotné investování do projektů a do samotné výstavby.
A teď budu reagovat, protože pan ministr v pondělí dal rozhovor pro Seznam, kde jste uváděl, že budete velice důsledně kontrolovat, kam ty finanční prostředky budou uvolňovány. Tak by mě zajímalo, kde v tom pozměňovacím návrhu jsou napsané ty mechanismy, protože ty já tam fakt nevidím. Navíc se mluví o uvolnění nějakých dvaceti miliard a otázka je, kde v tom pozměňovacím návrhu je napsáno, že během těch pěti let budou uvolněné na český trh. Protože logicky, když budu investorem, tak budu moci podnikat nebo uvolňovat prostředky i na jiných evropských trzích, a proč bych nešel tam, kde rychleji staví, jako upřímně.
Takže aby nám z těch dvaceti miliard, které se nám pompézně slibují v mediálním prostoru, nakonec neplynulo do České republiky jenom snítek a jenom třeba jedna miliarda, která fakt český trh s bydlením úplně nezachrání. Nicméně chci to zkonstatovat ke konci, že určitě je to zajímavá myšlenka, o které se dá bavit, ale je to jenom opravdu kapka v moři a je tam spousta otazníků, na které bych znala ráda odpovědi. Hlavně to, jak zacílíte to, aby se opravdu jenom investovalo a šlo to do projektových staveb a do samotné výstavby, a nejenom na nákup samotných nemovitostí, kde nám trh a výši nemovitostí kupujících může ještě více pokřivit. Děkuji a těším se na hlasování o zkrácení lhůt.

