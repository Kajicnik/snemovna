File: s131064.htm
Anchor: r10
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Děkuji mnohokrát za slovo. Já jsem si původně myslel, že opravdu budu reagovat po nějakém souhrnu vystoupení, ale uznávám, že těch vystoupení bude asi celá řada a postupně bychom se ztratili v překladu, takže respektuji ten apel na to, abych reagoval na ta jednotlivá vystoupení bezprostředně.
Já to tedy vezmu od začátku zatím, co bylo řečeno, ať už je to ve vztahu k paní poslankyni Pošarové. Tento zákon investice neřeší. To bylo řečeno správně. Zákon je jedním z nástrojů pro řešení krize bydlení v České republice. Záměrně jsou investiční programy odděleny od tohoto zákona tak, aby mohly být spuštěny co nejdříve, což se také stalo. Dosud prostřednictvím Ministerstva pro místní rozvoj připravovaných programů jsou připraveny do dostupného bydlení na jeho výstavbu a rekonstrukci projekty, respektive alokace za 20 miliard korun.
Byla zmíněná veřejná podpora dostupných bytů. Ta byla notifikována v dubnu 2024, kterou naše ministerstvo vyjednalo s Evropskou komisí. V návaznosti na to už v září roku 2024 Státní fond pro podporu investic spustil program na podporu dostupného bydlení, kde dneska již máme nějakých sto žádostí s téměř 6 a půl miliardy korun, pokud se správně pamatuji, což je zájem, který je, jestli si dobře pamatuji to číslo, čtyřicetkrát vyšší, než byl ten předchozí program před několika lety. Jsme rádi, že k tomu můžeme využít právě prostředky z Národního plánu obnovy. ***
