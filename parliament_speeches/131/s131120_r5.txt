File: s131120.htm
Anchor: r5
Date: 31. schůze, 4. března 2025
Speaker: Poslanec Lubomír Brož

Speech:
Poslanec Lubomír Brož: Děkuji za slovo, paní předsedající. Vážené kolegyně, vážení kolegové, vážený pane ministře, opět sledujeme neúspěšný pokus o prodej státního majetku zámku Štiřín. Ani na pátý pokus se do aukce nikdo nepřihlásil, přestože cena klesla z původních 3,3 miliardy na 1,1 miliardy korun. Stejný scénář hrozí i u zámku Veleslavín, kde se minimální cena opět snižuje, nyní už na 357 milionů korun z původních 500 milionů korun - ta myslím že čtvrtá aukce poběží teď 24. března.
Mě by zajímalo, co bude následovat? Další slevy, když se tyhlety památky neprodají hluboko pod cenu? Nebo dokud se neprodají hluboko pod cenu? Má stát jasnou strategii, jak nakládat s těmito objekty z hlediska jejich ceny? Jaké jsou další kroky, pokud se kupci nenajdou? Proč se například u zámku Veleslavín nedomluvil stát se městem Prahou, která o ty objekty měla zájem?
Pane ministře, jak dlouho bude ještě stát tímto způsobem rozprodávat naše kulturní dědictví a snižovat jeho hodnotu? Má Ministerstvo financí plán, jak v této situaci postupovat, nebo budeme dál přihlížet jen postupnému výprodeji za stále nižší a nižší částky? A to dnes nemluvím o tom, co vše podezřelého se kolem prodeje a předchozí rekonstrukce zámku Štiřín děje. Všimli si toho již i další poslanci, dokonce z vládní koalice.
Pane ministře, má stát při prodeji památek podmínku toho, aby byla uchována jejich kulturní hodnota při dalším prodeji? Případně myslíte si, že by tam ta podmínka měla být? Děkuji.

