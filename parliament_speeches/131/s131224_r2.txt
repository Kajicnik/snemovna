File: s131224.htm
Anchor: r2
Date: 31. schůze, 4. března 2025
Speaker: Poslanec Petr Fifka

Speech:
Poslanec Petr Fifka: Děkuji, pane předsedající. Vážené kolegyně, vážení kolegové, já bych rád představil pozměňovací návrh k projednávanému zákonu, který je v systému pod číslem 6093. Návrh obsahuje úpravu systému úhrady nepovinných vakcín v České republice. Aktuální systém vykazuje problémy, jako je neaktuální složení vakcín a složité schvalovací procesy, které ztěžují přístup k moderním vakcínám. Výsledkem je, že moderní vakcíny, které bývají často nákladnější, jsou zatíženy vysokými doplatky, což vede pacienty k preferenci starších, plně hrazených vakcín a reálně zpomaluje vstup nových vakcín na trh.
Nový systém úhrad se zaměří na nepovinné vakcíny, jako jsou například ty proti pneumokokům, meningokokům, HPV, chřipce, klíšťové encefalitidě, a zahrnuje i monoklonální protilátky určené k prevenci. Vzniká legislativní termín léčivý přípravek určený k imunizaci zahrnující vakcíny a monoklonální protilátky.
Nový návrh zavádí standardizované správní řízení řízené Státním ústavem pro kontrolu léčiv s cílem odstranit doplatky a zajistit odborný dohled. Zakládá poradní orgán ministra zdravotnictví, který po provedení hodnocení předkládá návrh rozhodnutí ministrům zdravotnictví.
Na závěr, jak už jsem řekl, nová úprava má za cíl usnadnit přístup k moderním vakcínám, zlepšit transparentnost systému, snížit zátěž pacientů, a tím podpořit účinnější prevenci a ochranu veřejného zdraví v České republice.

