File: s131147.htm
Anchor: r8
Date: 31. schůze, 4. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju za slovo, paní předsedkyně. Dovolím (si) na závěr i za pana ministra Jurečku připomenout, že tato novela je skutečně důležitá, řadu let po ní volají zaměstnavatelé, firmy, společnosti. Vznikala ve velkém konsenzu, což nakonec bylo vidět i zde z rozpravy. Kromě jednoho explozivního pozměňovacího návrhu, tak v zásadě to zaznívalo od všech průřezově politickým spektrem zde ve Sněmovně.
Zvyšujeme flexibilitu pracovněprávních vztahů, uvolňujeme poměrně rigidní nastavení zákoníku práce v České republice, reagujeme na potřeby a praxi moderního trhu práce, čili to jenom ve třech bodech bych rád připomněl smysl, význam této flexinovely zákoníku práce.
Dovolte mi ovšem věc, která je důležitá, předložit návrh legislativně technických oprav podle § 95 odst. 2 jednacího řádu Poslanecké sněmovny, týkající se jak vládního návrhu samotného, tak tří pozměňovacích návrhů, z nichž jeden související s doložkami mlčenlivosti, A2.2, byl předložen prostřednictvím výboru pro sociální politiku a zbylé dva týkající se programu podpory zdraví, E2, a redesignu podpory nezaměstnanosti, E3, byly předloženy panem ministrem Jurečkou ve druhém čtení.
Za prvé, ve vládním návrhu zákona v části první, změna zákoníku práce, čl. I se v bodě 38 slova "poznámek pod čarou číslo 125 až 127" nahrazují slovy "poznámek pod čarou číslo 123 až 125" a poznámky pod čarou v nově vkládaném § 244a se tímto způsobem přečíslují. K odůvodnění uvádím, že v době přípravy flexibilní novely zákoníku práce byla při číslování poznámek pod čarou zohledněna pracovní verze zákona č. 230/2024 Sb., v níž byla poslední poznámka pod čarou číslo 124, nicméně ve finální podobě se poslední poznámkou pod čarou v tomto zákoně stala poznámka číslo 122, což vyvolává potřebu upravit číslování ve sněmovním tisku 775 tak, aby plynule navazovalo.
Za druhé, ve vládním návrhu zákona v části první, změna zákoníku práce, čl. I se v bodě 40 slova "práce a" nahrazují slovy "práce nebo". (Hluk v sále.)

