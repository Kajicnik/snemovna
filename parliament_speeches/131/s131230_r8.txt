File: s131230.htm
Anchor: r8
Date: 31. schůze, 4. března 2025
Speaker: Poslanec Tom Philipp

Speech:
Poslanec Tom Philipp: Dobré odpoledne, dámy a pánové. Prostřednictvím paní předsedající, vážený pane kolego Sílo, určitě se nesnažíme jakýmkoliv způsobem tedy kohokoliv uvrhnout do nějakých exekucí. Snažíme se naše zdravotnictví vést, jak nejlépe to jde, a to budu prezentovat třeba na dalších pozměňovacích návrzích k této jinak zdařilé novelizaci zákona 48.
Tak. První pozměňovací návrh, který jsem načetl, je návrh pod číslem 6098. Dovolte mi, abych vám ho tedy představil. Je to pozměňovací návrh Toma Philippa a Michaely Šebelové k vládnímu návrhu zákona, kterým se mění zákon 48/1997 Sb., o veřejném zdravotním pojištění. Tento návrh se týká financování pacientských organizací a usiluje o zajištění transparentních a jasně definovaných pravidel pro poskytování příspěvků z fondu obecně prospěšných činností zdravotních pojišťoven. Je to ten nový fond, který je touto novelizací zaváděn.
V současné době vládní návrh zavádí tento nový nástroj financování pacientských organizací, avšak ten návrh neobsahuje detailní mechanismus pro stanovení podmínek jeho použití. Proto jsme se rozhodli s kolegyní Šebelovou, že se pokusíme vnést do těch možných případných nejasností trochu světla, a připravili jsme tedy návrh, který výslovně zmocňuje Ministerstvo zdravotnictví k vydání vyhlášky, která stanoví podmínky, způsob určení výše a účel poskytování příspěvku. Tím si myslíme, že to povede k transparentním pravidlům, rovnému zacházení, k funkčnosti toho systému. Prosím tedy o podporu, protože pacientské organizace jsou pro pacienty klíčové, protože právě tyto organizace jim pomáhají. Pomáhají jim hájit jejich zájmy, pomáhají řešit třeba nejasnosti v tom zdravotnickém systému těm pacientům, kteří nově onemocní nějakou chorobou, tak vlastně tu cestu nějakým způsobem ukážou, jak se v tom systému pohybovat. Žádám vás proto o podporu tohoto pozměňovacího návrhu. Tak. To je první pozměňovací návrh. ***
