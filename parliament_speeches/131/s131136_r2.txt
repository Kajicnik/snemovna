File: s131136.htm
Anchor: r2
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. No, já jsem šel sem do sálu si původně srovnat papíry, protože budu mluvit k těm dalším zákonům. K tomuhle jsem nechtěl, ale když jsem to poslouchal, tak jsem se musel přihlásit.
Já můžu potvrdit, že kolega Jakob v jednom má pravdu. Ta pravda je, že je ze Vsetína. To můžu potvrdit, protože moje manželka je ze Vsetína, my se známe dvacet let, s jeho bratrem dokonce třicet, takže to potvrzuju, to je pravda, na mikrofon. Jinak vše ostatní...
Dámy a pánové, vy jste často používali slovo strach, ale ten strach máte vy. Vy máte ten strach. Já vám řeknu dva příklady. Za prvé v tom, že vy tady oslovujete nás. My jsme opozice, my jsme řekli, že tohle nepodpoříme, tenhle návrh. Vy máte přesvědčit své vlastní koaliční partnery, proč se obracíte na nás? Vždyť máte pohodlnou většinu. Pokud vím, tak gesční ministr s tím nesouhlasí. Vystoupil tady kolega z KDU, který řekl, že to nepodpoří. Vy máte strach se obrátit na svého koaličního partnera, abyste se nepohádali, tak si ten vztek vyléváte na nás. Ale my jsme opozice, vy nás nepotřebujete, ty hlasy, tak proč (se) tady na nás obracíte vůbec? Takže to je první strach.
Ten druhý strach je to, co tady říkal kolega Jakob už dvakrát s tím Trumpem. Tak Donalda Trumpa podporuje minimálně polovina členů ODS, ale to kolega Jakob neřekne. On zdůrazní samozřejmě politiky ANO a SPD, kolegy z ODS nikoliv. Proč? No, protože má strach, protože jste v koalici SPOLU, a kdybyste tam nebyli, tak by TOP 09 nepřešla přes 5 procent, takže kopnout do odéesky nemohou. To je ono. Takže začněte nejdřív u sebe a pak nás tady poučujte. Děkuji. (Potlesk z řad hnutí ANO 2011.)

