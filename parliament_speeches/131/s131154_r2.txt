File: s131154.htm
Anchor: r2
Date: 31. schůze, 4. března 2025
Speaker: Poslankyně Jana Hanzlíková

Speech:
Poslankyně Jana Hanzlíková: Děkuji za slovo, paní předsedající. Také se ráda vyjádřím k tomuto předloženému tisku. Hned na začátku musím říct, že tento zákon opravdu obsahuje velkou řadu změn, a to i velkých systémových, ale bohužel tyto změny opět nebyly pořádně diskutovány, některé z nich nejsou podloženy kvalitními analýzami a není u nich ani jasně a logicky vysvětlen účel a cíl. Jsou to změny narychlo, a tím pádem jsou chaotické a způsobují mezi školami a zřizovateli a další odbornou veřejností nejistotu.
Co se týká původního návrhu, tak tam jsem za velké nedostatky považovala nezavedení pozice sociálního pedagoga. Jsem ráda, že je tam několik pozměňovacích návrhů, tak doufám, že se ta pozice tam vrátí, a pak další nedostatek bylo zrušení podpůrného opatření další učitel. Bohužel ty větší problémy se ukázaly až se zařazením pozměňovacích návrhů, týká se to především tedy, jak už tady hovořila kolegyně Jana Berkovcová, o převodu financování nepedagogů na zřizovatele.
Já musím říct, že pro mě je ještě velkým problémem také pozměňovací návrh, který je v systému uveden pod písmenem B, který se týká financování školských poradenských zařízení ve dvou variantách. Tento pozměňovací návrh má návaznost právě na převod financování nepedagogů. Pro mě je velmi alarmující, že ani samotná školská poradenská zařízení, kterých se tato změna bezprostředně dotýká, o ní nebyla dostatečně informována a neproběhla k tomu předtím diskuse. Vím to proto, že když jsem sama objevila tento pozměňovací návrh v systému, tak jsem se obracela na obě dvě zásadní odborné asociace a tam mi tyto informace byly sděleny. Předpokládám, že jsme tedy všichni pochopili správně ten pozměňovací návrh, a že to tedy znamená, že sociální pracovníci, kteří jsou nedílnou součástí toho multioborového týmu, což je vlastně základ každého školského poradenského zařízení, by byli financování jinou cestou.
Já jsem si s sebou vzala... Protože tím, že jsem se obrátila na ty dvě asociace, tak oni poté vydali společné stanovisko, tak já si dovolím tedy z toho stanoviska tady odcitovat: "Pozměňovací návrh některých poslanců uvádí, že z normativu bude financována pouze pedagogická činnost. Vzhledem k vládnímu návrhu, který převádí financování nepedagogických pracovníků na zřizovatele škol a školských zařízení, to znamená, že by se tato změna dotkla také nepedagogických pracovníků školských poradenských zařízení, tedy SPC a PPP, zejména tedy sociálních pracovníků, což může být pro chod zařízení a pro práci s klienty i s rodinami klientů, včetně zásadního působení u klientů z odlišného kulturního prostředí, jiných životních podmínek nebo z oblasti duševního zdraví a krizové intervence, velice problematické, a to v době, kdy je mimořádná pozornost MŠMT zaměřována na podporu těchto žáků. Tyto změny jsou vůči systému, který se tvořil mnoho let a byl zatěžován mnoha legislativními zásahy, velmi necitlivé a vzbuzují u pracovníků ŠPZ oprávněné obavy, zda bude stále náročnější poradenská činnost dostatečně finančně a personálně zajištěna."
Já se k tomuto přidávám, protože sama jsem působila ve školském poradenském zařízení v podstatě od devadesátých let. Velmi dobře si pamatuju na doby, kdy sociální pracovníky bylo velmi těžké a složité financovat a jakou nedílnou součástí toho týmu se stali, protože oni v podstatě dodávají rodině sociálněprávní služby a sociálněprávní pomoc, což je opravdu pro stabilizaci rodiny - a to tady si nemusíme povídat o tom, jak důležité je to poté pro dítě - tak jsou opravdu velmi důležití. Já doufám, že mi na toto odpoví ještě pan ministr, zda tedy ty obavy školských poradenských zařízení jsou oprávněné a jakým způsobem tedy to bude probíhat.
Musím říct, že ke všem těmto oblastem a nedostatkům, které jsem teď zmínila, tak se odborné platformy a vůbec další odborníci vyjadřují velmi, velmi kriticky, především s odkazem na to, co jsem tady říkala, že jsou to systémové změny s velkými dopady na školství. Takové musí být opravdu dostatečně prodiskutovány a musí tam být dán čas na přípravu. ***
