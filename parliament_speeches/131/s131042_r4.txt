File: s131042.htm
Anchor: r4
Date: 31. schůze, 4. března 2025
Speaker: Poslankyně Iveta Štefanová

Speech:
Poslankyně Iveta Štefanová: Já děkuji za slovo, vážená paní předsedkyně. Já se zde připojím svým vyjádřením k tomu návrhu novely o platech státních představitelů. Jsem přesvědčena o tom, že navyšování platů politiků v tuto chvíli o tu navrhovanou procentuální výši je špatně, kdy státní dluh roste a nejsou peníze na adekvátní platy potřebných zaměstnanců, jako jsou policisté, hasiči, zdravotníci a tak dál, nejsou peníze na důchody a vše kolem se pro lidi zdražuje. Za této situace si zvyšovat platy je podle mě špatně.
Sněmovna by se na tu situaci měla podívat s aktuálním pohledem. Když už se tu na sílu přes odpor opozice prosadila novela zvyšující platy politikům, tu ale následně kritizují zástupci justice, nepodpořil ji ani Senát a nyní tu řešíme podané veto, poslanci by tu původní sněmovní verzi měli zamítnout a místo toho následně přijmout úpravu jinou, a to takovou, která bude respektovat rozhodnutí Ústavního soudu ve vztahu k platům soudců a platy politiků zamrazí, a to nejlépe na celé příští volební období, které by mělo být využito na to, aby se znovu určil automatický mechanismus, na kterém bude široká shoda, a nebude se to nadále řešit opakovaně aktuálními změnami a znovu hlasováním Sněmovny o svých vlastních platech.
Hnutí SPD v takové situaci je připraveno tu normu předložit. A já budu tedy znovu hlasovat proti té sněmovní verzi, proti tomuto návrhu, a měli by tak hlasovat i ostatní poslanci. Děkuji za pozornost.

