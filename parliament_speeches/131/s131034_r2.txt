File: s131034.htm
Anchor: r2
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo. Vážené dámy, vážení pánové, budu vystupovat pouze stručně a budu vystupovat přesně k podstatě toho, co psal pan prezident ve svém dopise, kterým nám vracel tento návrh zákona.
My jsme jako Piráti ten návrh nepodpořili, takže hovořím zde z opozice a z hlediska těch, kteří kritizovali ten základní problém jako jeden z mnoha. My se můžeme bavit o obsahu, my jsme tam měli naše připomínky k obsahu, k tomu, jak by se měly vyvíjet platy politiků, ale současně, když schvalujeme nějakou legislativu, musíme odvést správně i tu řemeslnou práci. To znamená, neměli bychom tedy úplně schvalovat zákony, o kterých jednoznačně víme, že jsou protiústavní. Někdy to může být samozřejmě sporné, taky se nám to leckdy stalo, řadě z nás, a někdy je to těžké odhadnout, ale v tomto případě celkem jasně vyplývalo z judikatury, že tam je problém právě s judikaturou Ústavního soudu, která se týká platových restrikcí. To znamená, ten zákon na jednu stranu, jak byl napsán vůči soudcům, nejenom že neoprávněně zasáhl do jejich očekávání na to, že jim poroste plat, které je podle judikatury Ústavního soudu chráněné, a současně tím, že se to oddalovalo a oddalovalo, tak tam vznikla nakonec ještě retroaktivita, kdyby ten zákon vešel v platnost. Takže to je druhý problém, na který upozornil pan prezident.
A vlastně mě tady... asi to chápu, že je velmi těžké hájit takovou situaci, protože tam ty argumenty nebo tam ta řeč zkrátka dochází, protože ten zákon má vady, takže chápu, že pan ministr se k tomu nevyjadřuje a nějak se to snaží přežít a vymlčet, ale z našeho pohledu jako opozice je potřeba upozornit na to, že tam tyto vady prostě zjevně jsou. Byla tady cesta, ochota minimálně od nás jako Pirátů jako opoziční strany, která předtím byla ve vládě: Pojďme si na to sednout, pojďme schválit, že se vypracuje komplexní ekonomická analýza, což je jedna z podmínek, které požadoval Ústavní soud. Ústavní soud v judikatuře říká, že musí vzniknout komplexní ekonomická analýza, musí se to probrat s reprezentací soudců a musí to být odůvodněné případy, kdy je možné přistoupit ke snižování nebo zmrazování platů představitelů justice, a musí to odpovídat zbytku situace ve společnosti.
Ani jeden z těchto čtyř kroků vláda neučinila, takže se úplně nemůže divit tomu, že historicky Ústavní soud ten návrh podobný už jednou shodil, a teď, kdyby byl schválen ten zákon znovu, tak by ho shodil podruhé -a k čemu jsou zákony, které jsou potom shozeny jako protiústavní? To asi není úplně praktické.
To je asi ta základní výhrada, kterou pan prezident uvedl, která si myslím, že je legitimní, a v situaci, kdy vy teď to veto přehlasujete a pak Ústavní soud ten návrh zruší, zase se dostaneme zpátky tam, kde jsme několikrát byli.
Tady koukám, že paní poslankyně kolegyně Válková souhlasně kýve, protože ona pak seděla u toho vyjednávacího stolu a řešila ty problémy potom s těmi soudci, kteří se soudí a kteří po nás chtějí nejenom ty peníze navíc, ale chtějí navíc i ty úroky. A světe div se, ti soudci jsou u těch soudů docela úspěšní leckdy, když se soudí, takže zase to povede akorát ke zbytečným škodám, protože to vládnoucí koalice udělala nekompetentně. Když jsme tady navrhovali některé změny, které by ošetřily tu platovou restrikci, počet hlasů, to byly jednotky hlasů, které to podpořily, a vláda si prosadila svoji, byť s vidinou toho, že z toho bude takovýto průšvih.
Já už jenom stručně okomentuju obsahově. Zase abych byl spravedlivý, pan ministr podpořil některé změny, které jsou užitečné, pozitivní z mého pohledu, z pohledu klubu Pirátů. Jsou tam opatření proti kumulaci platů tak, aby si nepřilepšovali politici regionální tím, že budou nějakým způsobem čachrovat s uvolněnými, neuvolněnými funkcemi, aby dostali 20 procent navíc. To považuju za dobrý krok ve vládní koalici, který se podařilo vyjednat. Současně hodnotím kriticky, že se nepodařilo snížit výši cestovních náhrad, což je věc, která prostě dosáhla nelogické výše a... (Ozývá se neidentifikovatelný hlas, předsedající se rozhlíží po sále.)
Nevím, tady je nějaké hlášení nebo co.

