File: s131137.htm
Anchor: r12
Date: 31. schůze, 4. března 2025
Speaker: Poslanec Michal Kučera

Speech:
Poslanec Michal Kučera: Dobrý den, dámy a pánové. Děkuju za slovo, pane předsedající. Já jsem se do té debaty nechtěl zapojovat, protože tady skutečně běhá celá řada takových mýtů, polopravd a navzájem si odporujících vyjádření ze strany členů opozice, nicméně opravdu mě už zvedla ze židle slova pana... tuším, to byl Koten - jestli si dobře pamatuju to jméno - který tady hovořil o tom, jak třeba přichází o zaměstnance či zakázky společnost Mittal. Dneska se už jmenuje Liberty.
Já bych možná jenom připomenul, že v posledních týdnech společnost Liberty skutečně přišla o zakázky, přišla o vývoz, tuším, 2 700 válcovaných trubek do Spojených států a přišla o ně díky Trumpově celní válce. Ta celní válka jim zamezila vývoz, skutečně ty válcované trubky zůstaly v Česku a o tu zakázku Liberty přišla. Liberty samozřejmě dneska vyrábí v tollingovém režimu, vyrábí to Strnadová CS Group, takže o tu zakázku přišli. Nepřišli o to kvůli zaměstnancům. Možná jenom tím strašením, jak budou firmy přicházet o odborníky.... No, právě naopak. ***
