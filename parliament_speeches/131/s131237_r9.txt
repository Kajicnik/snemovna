File: s131237.htm
Anchor: r9
Date: 31. schůze, 4. března 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedající, děkuji za slovo. Vážené dámy a pánové, já jsem tady v průběhu prvního čtení tohoto zákona měl dlouhé vystoupení, kde jsem tady citoval dlouhé pasáže z tohoto zákona. Chtěl jsem si to vystoupení skutečně opřít o konkrétní informace, konkrétní data, tak dneska slibuji, že to opakovat nebudu, nicméně zdůrazním tady některé body z toho zákona, ke kterým mám vážné připomínky. Přiznávám se, že jsou to připomínky hlavně z pohledu lékaře, protože primárně se cítím jako lékař, který by s tímto systémem měl pracovat. Předem avizuju, že nejsem žádný ludita, to znamená nějaký rozbíječ strojů, a naopak musím říct, že si myslím, že elektronizace a digitalizace zdravotnictví, pokud se udělá správně, tak může být přínosná, ale také si myslím, že je třeba, aby o tom byla vedena hluboká diskuse, abychom se nedopustili mnohých chyb.
Digitalizace zdravotnictví a jiných společenských odvětví otvírá dveře hluboké transformaci naší společnosti, ale tato transformace může mít nepředpokládané a nedomyšlené negativní důsledky, a proto by měla v tomto směru probíhat podrobná hluboká debata, o které jsem hovořil, a přiznám se, že jsem ji zatím významně nezaznamenal. Zaznamenal jsem tam nebo zaznamenal jsem tu pouze myšlenky, že digitalizace zdravotnictví a digitalizace obecně je nezbytná a že ji prostě musíme provést a že v podstatě se o tom ani moc nediskutuje. A já se přiznám, že si tady spíše připadám téměř jak sám voják v poli.
Takže říkal jsem, že mojí snahou není totálně popřít snahu digitalizovat a elektronizovat, ale spíše poukázat na možné problémy, které mohou z tohoto povstat. A já se přiznám, že budu kritizovat takzvaně zprava i zleva, a pochopíte, proč to tak myslím? Já odmítám postulát, že co je digitalizované, to je správné a moderní, a že digitalizace kdečeho zlepší naše životy na věčné časy a nikdy jinak. Už jsem o tom tady hovořil, že jedna z největších obav, které mám nejenom já, ale i další lidé, kteří tomu rozumí a zabývají se tím, že by mohla tady vzniknou společnost dohledu, to znamená, že ta data digitalizovaná a získávaná přes různé senzory, které nás budou obklopovat, tak budou využívána někým za nějakým účelem a ten účel nemusí být v náš prospěch, ale může být v prospěch toho, kdo tu společnost případně bude řídit nebo využívat. ***
