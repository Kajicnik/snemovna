File: s131189.htm
Anchor: r4
Date: 31. schůze, 4. března 2025
Speaker: Poslanec Václav Král

Speech:
Poslanec Václav Král: Tak jenom abychom dopovídali celý ten příběh. Já bych se tady úplně nerozplýval nad těmi nízkými cenami té silové energie z těch obnovitelných zdrojů. Ta možná nízká cena, nějaká aktuální, nízká cena je daná zejména tím, že ty zdroje jsou dotované jak provozně, tak investičně, respektive že jim děláme tu úlitbu, kterou vytváříme právě dnes, to znamená, zrychlujeme, obcházíme, dalo by se říct, obcházíme, různé povolovací procesy. Najednou nám u těchto zdrojů nevadí, to už jsem tady zmínil, krajinný ráz, dopady na životní prostředí, na zdraví lidí a tak dále. To všechno pak samozřejmě generuje jakoby nižší ceny, ale nic není zadarmo prostě. Platíme to buď ve zdraví, nebo to platíme v daních, v zadlužení státu a podobně, tak jenom na dovysvětlení.
A potom ještě tedy vidím, že kolega Teleky se také jaksi přidal na tu stranu těch lidí, kteří tady chtějí povolovat nějaké solární parky a podobně, tak jenom když teď tady máme takovou tu moderní debatu na téma zbrojního, pardon, omlouvám se, obranného průmyslu, tak jenom na jednu turbínu nejmenované značky, tak je potřeba cirka 300 kilogramů, 300 tun, promiňte, oceli, výkon té turbíny je nějaké 2 megawatty, když vezmeme z našich strategií, že v tom větru tady chceme postavit nějakých 1,5 gigawattu, tak my z toho vychází, že je potřeba tolik oceli, ze které bychom vyrobili cirka 3 700 tanků Leopard 2, což je víceméně to, co tady bylo postaveno v Německu od začátku výroby. Takže jenom pro zajímavost, až budeme potřebovat tu ocel, tak ji můžeme hledat ve větrných turbínách, cirka 30 kilogramů ročně (Předsedající: Čas, pane poslanče.) z té turbíny zmizí, takže si spočítejte životnost té turbíny a víte, kolik toho zůstane v emisích.

