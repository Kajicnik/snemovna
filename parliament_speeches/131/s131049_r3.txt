File: s131049.htm
Anchor: r3
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Vážená paní ministryně, pane senátore, pěkný večer.
Za prvé, pokud jde o to hlasování, aby pak nikdo neměl oči pro pláč. Jak bylo řečeno, může to dopadnout na tři způsoby: buď projde senátní verze, původní sněmovní, nebo neprojde nic. Když neprojde nic, tak je to velký problém. Takže my tady dopředu říkáme, že my nebudeme hlasovat proti všemu, ale hlasujeme pro senátní verzi. Já to tady opakuju a podtrhuju dvakrát. Podtrhněte si to červenou vlnovkou, aby pak nevzniklo nějaké trápení z toho. To jedna věc.
Teďka ta druhá. Je to dneska vlastně druhý případ, prosím pěkně, kdy vládní většina nevede spor čistě jenom s opozicí, to byl i předtím ten případ, ale v tomhle případě i se Senátem, kde má koalice drtivou většinu. Ten energetický zákon vám sem vrátil Senát, kde máte vy většinu, a on vlastně říká podobné věci jako my. Já se dostanu k těm dvěma momentům.
Nebudu tady opakovat to, co řekl pan senátor, který tady přečetl to stanovisko k tomuto tisku, že ten návrh je v rozporu se směrnicí Evropské unie, s notifikací, v rozporu s předchozím usnesením, je sporný a tak dále a tak dále, a že se chrání nějaká předvídatelnost podnikatelského prostředí. Já tady vyzdvihnu, prosím dva momenty.
Za prvé, pro mě jako pro bývalého člena rozpočtového výboru je tohle pokračování debaty o rozpočtu na rok 2025. Vy víte, že já jsem tady upozorňoval na to, že vy schvalujete rozpočet na letošní rok, ale přitom víte, že abyste to tam naplnili, tak musíte změnit jiný zákon, energetický zákon, abyste získali 23 miliard. Tohle byste nám vy nikdy neodpustili. A vy jste řekli, to jde paralelně, to je v pohodě a tak dále. Teď se to sem vrací. To znamená, my tady fungujeme s rozpočtem na rok 2025 a vlastně teprve 4. března budeme tady schvalovat tuhle vratku ze Senátu, a teprve teďka, dneska vlastně doplníme ten rozpočet, že bude pravdivý, anebo nebude nic? Tohle není zásadně k ministrovi průmyslu, ale k ministrovi financí, a toho já tedy tady nevidím. Tak to je první poznámka. Takže skutečně pozor! Tohle je debata o tom, jak vy schvalujete státní rozpočet, že k tomu potřebujete měnit jiné zákony, nemáte v tom jistotu, a dneska, vlastně v březnu řešíme něco, co tady by mělo platit od 1. ledna.
Druhá poznámka se týká toho přílepku, jak tady o tom mluvil pan senátor i Ivan Adamec, kterému to nevyčítám, teď ho nevidím, nicméně my jsme všichni dostali, kolegyně, kolegové, dopis tady od pana primátora, to bylo z 10. února, a z 27. února od náměstka Hlaváčka. Předpokládám, že brněnští poslanci dostali totéž, je to tak?, od brněnských radních a náměstků a primátorů a ostravští totéž. To znamená, tady je dopis, který jasně říká - a pozor, já připomenu, že v Praze je koalice na stejném půdorysu jako na centrální úrovni, ano? My jsme tam v opozici, takže mně by to jakoby mohlo být teoreticky jedno. Tak pozor!
V návaznosti na naši snahu při projednání zákona v Senátu žádáme o podporu i vás při hlasování o senátním návrhu - to je to, co říkáme my tady -, kterým se vypouští předchozí pozměňovací návrh změny § 152 odst. 2 stavebního zákona. Teď pozor, schválení novely v původní sněmovní verzi by vedlo ke zrušení podstatné části městských stavebních předpisů a právní nejistotě pro požadavky na výstavbu v Praze, v Brně, Ostravě. Města by si tak nemohla stanovit žádoucí a velmi potřebné územní požadavky na umisťování sdružování sítí technické infrastruktury ve veřejných prostranstvích tak, aby umožňovaly využít uliční profily. To je taková ta věda, jak točili někteří kolegové z ODS s tou výsadbou stromů třeba v Praze.
Takže, dámy a pánové z těch velkých měst, já doufám, že budete konzistentní s vlastními komunálními politiky a podpoříte senátní verzi, protože jinak já se pak v tom nevyznám, že nám tady chodí dopisy, a vy pak budete tvrdošíjně a opět tvrdohlavě, dneska jsem to použil podruhé, hlasovat pro tu sněmovní verzi, která je vlastně plná přílepků. Takhle to je. A znovu, není to názor jenom opozice, je to názor i Senátu, kde vy máte většinu, tak jsem zvědav, jak dneska to hlasování dopadne. Děkuji za pozornost. (Potlesk poslanců hnutí ANO 2011.)

