File: s131217.htm
Anchor: r2
Date: 31. schůze, 4. března 2025
Speaker: Poslankyně Jana Berkovcová

Speech:
Poslankyně Jana Berkovcová: Děkuji za slovo. Já bych tady ráda doplnila vyjádření svých dvou ctěných kolegů hejtmanů, kteří vám představili jednak stanovisko Asociace krajů a zároveň svůj pohled coby hejtmanů. Já to ještě doplním o pohled svůj, protože já rovněž působím jako náměstkyně hejtmana pro školství u nás v kraji a nechala jsem si zpracovat od rozpočtářů, kteří rozpočtují krajské školy, krajská školská zařízení, i vlastně jejich připomínky, jejich rizika, která oni spatřují v této novele, v tomto převodu.
Takže říkají, že mechanismus rozdělování prostředků do daňových příjmů samospráv podle počtu dětí, žáků u jednotlivých organizací nebude rozlišovat nákladovost malých a velkých škol. U malých škol jsou průměrné náklady na žáka výrazně vyšší než u velkých. To bylo již od roku 1995 zohledňováno normativy potřeby práce, které u malých mateřských a základních škol, též školních jídelen, dávaly na dítě, žáka, strávníka vyšší částky než u velkých. To platí i v současné době, to je po naběhnutí reformy financování od roku 2020. Výrazně vyšší náklady v propočtu na dítě, žáka jsou i u škol speciálních. A pokud částky poskytnuté zřizovatelům na dítě, žáka budou stejné, u malých škol budou značně nedostačující, což může ohrozit existenci těchto škol.
Je vytvoření této situace cílem této reformy? Zaznívá s otazníkem. Podobná situace je i u domovů mládeže, tedy u domovů mládeže s malou kapacitou, kteří mají provoz drahý.
V současném systému se zohledňovala různá finanční náročnost jednotlivých druhů škol dle jejich charakteru, velikosti V RUD je to zřejmě zprůměrováno. Mělo by být zohledněno pomocí systému koeficientů vah a nestačí konstatovat, že se do RUD převede stejná částka, jakou mělo regionální školství k dispozici v rozpočtu Ministerstva školství. (Předsedající: Čas.)
Úplně? Dobře, tak třeba ještě příští poznámce. Děkuji.

