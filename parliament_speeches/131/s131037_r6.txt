File: s131037.htm
Anchor: r6
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková:: Děkuju. Tak já už tedy budu jako obhájkyně svých kolegů poslanců a poslankyň. Ono je to těžké se potom bránit, protože to vypadá jako podjatost. Já tedy musím říct, pane ministře, vy jste mistr v odvádění pozornosti od vlastních chyb, o kterých za chviličku budeme hovořit, a ta velká chyba je v tom - a já to ještě doplním, co tady řekl kolega Patrik Nacher - že to nejenom je chaotické, nejenom nejasné, nejenom se tam porušily principy projednávání, nejenom to kopíruje chyby z minulosti, ale ono je to, a to tady ještě nezaznělo, tak na 99,9 procenta protiústavní. Je to protiprávní, ta novela je špatná, dopadne stejně, jako dopadlo v minulosti to, co jste předložil, a to, jak odvádíte pozornost od toho tématu, o kterém teď budu hovořit - a proto jsem si vzala ty dvě minuty - to mi připadá strašně nefér. Vy se snažíte vyprovokovat kolegu, aby se bránil, že tomu tak nebylo, anebo aby mlčel a někdo si mohl myslet, že tomu tak bylo. Já si myslím, že bychom měli mluvit velmi věcně, kolega tedy neřekl nic, pan poslanec Brázdil, co by se týkalo nějakých politických debat, kdo a jak byl protežován, on hovořil pouze o tlačítkování, což se možná zavede - je to roztomilý termín, který mě tedy rozhodně neuráží. On jenom naznačil to, že ne vždycky souhlasí každý poslanec s tím, pro co hlasuje, na 100 procent, někdy je to třeba na 60 procent. Takže, paní předsedkyně, moje faktická poznámka je vyčerpána za 15 vteřin, a pokud se nikdo nepřihlásí - ale vidím, že se hlásí.

