File: s131099.htm
Anchor: r5
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji, paní předsedající. Vy se toho zhošťujete velmi důstojně, ale to, co tady vidíme, je prostě fraška. Z členů vlády nikdo nedorazil do práce, teď je tři čtvrtě na deset, je čtvrtek, normální pracovní den, je tady přihlášeno 34 poslanců, my jsme tady za Piráty přítomni v budově Parlamentu všichni. Prostě je normální pracovní den a namísto projednávání písemných interpelací, které jsme jako poslanci předložili, protože ty věci lidi zajímají, aktuálně tam máme řadu dotazů právě na Vatikánskou smlouvu, respektive smlouvu se Svatým stolcem, ale nebude s kým to probrat, a pak jenom přijde na řadu ten bod. Takže detailní projednání právních otázek, toho, že se rozšiřuje zpovědní tajemství nad současný rámec, protože dnes náš právní řád omezuje zpovědní tajemství, aby platilo na činy spáchané, ale ne na chystané, tedy budoucí, a probíhající, tedy současné, takže takovéto zásadní změny českého právního řádu skrze nadřazenou mezinárodní smlouvu máme probírat na písemných interpelacích detailně, odborně, s předsedou vlády, který to osobně zaštiťoval, máme to probírat, protože to lidi zajímá, a místo toho ve tři čtvrtě na deset ve čtvrtek nepřijde ani jeden člen vlády do práce. Já jenom zdůrazním, že to je naprosto skandální. Tohle není žádný návrat slušnosti do politiky, ale to je prostě pohrdání tím, jak je nastavena Poslanecká sněmovna, že se má vláda zpovídat poslancům, protože ti kladou dotazy, které zajímají veřejnost.
A poslední, co k tomu zdůrazním: neomezenost zpovědního tajemství je jeden právní problém, druhý je rozšiřování zpovědního tajemství na takzvané pastorační pracovníky, což ale může být úplně kdokoliv. Zase, tohle jsme tady měli probírat, proč tohle rozšiřování vláda navrhuje, proč v situaci, kdy takové hluboce katolické Irsko žádnou smlouvu se Svatým stolcem tohoto typu nemá, nemá ji ani katolická Belgie. Nemá ji proto, že to prostě není potřeba, je to zbytečná smlouva.
Namísto toho, abychom se bavili o těchto věcech a o těchto aspektech, které má premiér být schopen vysvětlit, namísto toho, aby tady vystupoval ministr zahraničí, na něž byla předchozí interpelace, můžu jenom konstatovat, že to je opravdu výsměch demokracii, co vláda dneska předvedla, a procedurálně žádám o přerušení tohoto bodu do následujícího bloku odpovědí na písemné interpelace, a vyzývám vládu, aby se opravdu zorganizovala, protože to, co předvedli dneska, taky může být ukázka obrovské neschopnosti, že prostě si nedokázali ani domluvit, kdo dneska přijde do práce, aby interpelace tady zodpovídal. Nejsou tady nikdy všichni, ale to, že tady není nikdo, je prostě skandál.

