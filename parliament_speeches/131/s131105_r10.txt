File: s131105.htm
Anchor: r10
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážené kolegyně, vážení kolegové, vážení občané, děkuji za to upozornění, abychom se drželi vatikánské smlouvy, ale nemyslím si, že by to mělo být určeno Ivanu Bartošovi, protože ten reagoval s faktickou poznámkou na předřečníka, což je jeho oprávnění, zatímco předřečník hovořil mimo téma. Takže ta poznámka byla správná, akorát ve špatný okamžik.
Vážené kolegyně, vážení kolegové, dneska tady projednáváme smlouvu s Vatikánem, ke které já už jsem se velmi podrobně vyjadřoval minule, takže mám pro vás dobrou zprávu, nebudu všechno opakovat. Ale chci upozornit na to, že ta smlouva je zbytečná - 106 let jsme žádnou takovouto smlouvu neměli, ničemu to nevadilo, a ta smlouva přináší pro Českou republiku a občany České republiky, zejména ty zranitelné osoby, akorát rizika, a výhody zejména tedy pro církevní funkcionáře.
Když se podíváme na jiné státy, jako je třeba Irsko a Francie, což jsou katolické státy, tak ty žádnou smlouvu s katolickou církví nemají. Vzhledem k tomu, že na mě tady kroutí pan kolega, že nejsou katolické státy, tak si vyjeďte to sčítání lidu, ty průzkumy: Irsko 69 procent katolíků, Francie 70 procent katolíků, Česká republika podle sčítání lidí 7 procent katolíků. Takže Irsko a Francie, katolické státy, nemají konkordát s Vatikánem. To se pořád opakuje, že všechny země s katolickou tradicí to mají a tak dále - Irsko a Francie 70  procent katolíků, nemají smlouvu s Vatikánem, Česká republika 7 procent katolíků podle sčítání lidu -musí mít smlouvu s Vatikánem, protože to tlačí vládní koalice. Tak já myslím, že to je úplně absurdní. Ukazuje to na to, že někdo nemá vůbec srovnané priority, protože naše občany nezajímá náboženská agenda, naše občany zajímá reálné řešení věcí, každodenních starostí, každodenních problémů, které mají, a očekávají od politiků, kterým za to platí, že se tomu budou věnovat, že budou řešit dostupnost bydlení. Vy jste to bydlení osekali místo toho. Místo toho tady řešíme Vatikán. Že se budou řešit ceny potravin. Mohli jsme řešit první čtení zákona, který by posílil antimonopolní úřad, aby si konečně došlápl na řetězce, které tady mají rekordní marže. Mohli jsme řešit problémy v Motole, kde by měly být protikorupční audity, v nemocnicích a tak dále, a místo toho tady řešíme tuhle umělou náboženskou agendu. Není to vůbec priorita, voliči to nechtějí a vůbec nechápou, proč bychom něco takového měli řešit. A kolegové, kteří to navrhujou, kteří to tlačí, tak to ani nejsou pořádně schopni v těch médiích vysvětlit, proč potřebujeme smlouvu s Vatikánem. Je to spíš symbol a opravdu tedy náboženská agenda.
Za nás za Piráty říkám, že my chceme sekulární stát, my chceme stát, který je oddělen od jakékoliv církve, stát, který je na církvích nezávislý a řídí se svojí vlastní politikou, demokracií, a nepřebírá tuto náboženskou agendu. My už dneska máme garance v Listině práv a svobod, které jsou zcela dostatečné. Takže pokud někdo říká, že potřebujeme další garance náboženské svobody, vždyť to všechno máme už v Listině práv a svobod, garanci náboženské svobody. A představa, že se to posílí tím, že se schválí smlouva s Vatikánem, kterou je možné kdykoliv vypovědět - myslím, že je daleko, daleko silnější garance, že to máme v Listině práv a svobod, protože tu snad nikdo rušit, měnit nechce a posílení vatikánskou smlouvou je spíš iluzorní. ***
