File: s131082.htm
Anchor: r2
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Já jsem chtěl navázat na vystoupení pana kolegy Jirky Havránka a chtěl jsem se ho zeptat na to, jak se to plánuje s tou výstavbou, s těmi investicemi důchodových fondů do výstavby na jedné straně, a na druhé straně ale i do skupování těch nemovitostí. Jestli to správně chápu. Takže my bychom rádi věděli, jestli to nakonec nepovede k tomu, že prostě vypustíme ty desítky miliard důchodových fondů a nezačnou nakupovat navíc nemovitosti na trhu, které už jsou dneska drahé, a nepovede to k tomu, že se lidem budou ty nemovitosti ještě zdražovat.
Já říkám za nás za Piráty, my jsme s tím přišli před rokem v plánu Republika v pohybu, když jsme to řešili s panem ministrem Stanjurou, že musíme část těch peněz, aby se lidem zhodnocovala, přesměrovat z těch důchodových fondů právě do investic, do výstavby nového bydlení, protože to je strategická investice státu v době, kdy je drahé, nedostupné bydlení. A to je opatření podle mě velmi potřebné, ale nevím, jak to má být s tou možností těch fondů, nakupovat další reality. Protože už dneska to pozorujeme třeba v Praze, že jsou městské části, kterým se válí na účtech miliardy korun, a ony si kupují podíly v investičních fondech, do realit a tak dále. A v praxi to často vede akorát k tomu, že je větší zájem o nemovitosti na trhu a tudíž ty nemovitosti v Praze, které už jsou teď drahé, se ještě dále zdražují a normálním lidem to samozřejmě komplikuje dostupnost toho bydlení, protože to skupuji tyto fondy.
Takže to bych jenom poprosil o vyjasnění, jak to kolegové s tím pozměňovacím návrhem, který je poměrně nová záležitost, mysleli. Děkuji.

