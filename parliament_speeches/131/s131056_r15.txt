File: s131056.htm
Anchor: r15
Date: 31. schůze, 4. března 2025
Speaker: Poslanec Karel Haas

Speech:
Poslanec Karel Haas: Děkuju mnohokrát. Já bych, vážené kolegyně, vážení kolegové, tu debatu už opravdu neextendoval, ale byl jsem osobně vyzván, tak si myslím, že bych měl nějak osobně zareagovat ctěnou kolegyní Helenou Válkovou, vaším prostřednictvím, pane předsedající.
Já jsem v tom svém předchozím vystoupení o přepísknuté regulaci ani jednou nezmínil, že to je trestněprávní regulace, já jsem zmínil přepísknutou regulaci, za těmi slovy si stojím a zdůvodním vám to na dvou číslovkách a mohl bych tu přepísknutou regulaci ukázat na mnoha dalších prvcích návrhu zákona.
Za prodej jednoho energetického nápoje, v těch definicích přestupků návrhu zákona je jednotné číslo, takže za prodej jednoho energetického nápoje v rozporu s touto novou regulací hrozí podnikateli buď finanční pokuta 150 000 korun, anebo zákaz činnosti až na dva roky.
To nepovažujete vy svobodomyslní, podporující podnikatele, za přepísknutou regulaci? Já nechválím ten energetický nápoj, nemyslím si, že to je dobré, aby ho pily děti, ale opravdu chceme v České republice sankci 150 000 korun pro podnikatele nebo na dva roky mu zavřít provozovnu za to, že prodá jeden energetický nápoj v rozporu s touto regulací? Tak si myslím, že ta má slova o přepísknuté regulaci byla naprosto objektivní. Děkuju. ***
