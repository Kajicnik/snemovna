File: s131091.htm
Anchor: r6
Date: 31. schůze, 4. března 2025
Speaker: Místopředsedkyně PSP Věra Kovářová

Speech:
Místopředsedkyně PSP Věra Kovářová: Vážené kolegyně, vážení kolegové, dovolte, abych vám představila pozměňovací návrh, který podávám společně s následujícími poslanci a poslankyněmi, tedy já jako Věra Kovářová, poté pan poslanec Marian Jurečka, Vít Kaňkovský, Jiří Navrátil, pan poslanec Martin Dlouhý, poslankyně Jana Bačíková, Pavla Pivoňka Vaňková a pan poslanec Jan Bauer.
Důvody, které nás vedly k tomuto pozměňovacímu návrhu, přinesl sám život, a dovolte tedy, abych vám onen příběh převyprávěla. Je to moje osobní zkušenost. Stalo se mi, že jednoho dne nepřišli řemeslníci, otec se synem, k nám do práce. Vyčkávala jsem, po nějaké době jsem jim zavolala a bohužel jsem zjistila, že důvodem jejich nepřítomnosti byla rodinná tragédie. Ze dne na den syn se stal vdovcem, přišel o svoji manželku při automobilové nehodě, kdy ona zahynula a malá dcerka, která byla v autě s maminkou, stará devět měsíců, byla vážně zraněna. Rodina řešila velmi závažnou životní situaci, co dál. Babička oné malé holčičky, učitelka, byla ochotna se o vnučku starat, aby syn mohl pracovat, ovšem možnost jít na rodičovskou současný zákon neumožňuje, aniž by se otec vzdal rodičovských práv. Záležitost v podstatě nemá a neměla řešení. Obrátila jsem se tedy na pana ministra Jurečku a po několikaměsíčním úsilí byl připraven pozměňovací návrh, který vám nyní představím. ***
