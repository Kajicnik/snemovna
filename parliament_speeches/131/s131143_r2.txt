File: s131143.htm
Anchor: r2
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji za slovo. Vážené kolegyně, vážení kolegové, tady se teď neskutečně dlouho debatovalo o jedné věci, která třeba za nás podporu nemá, s největší pravděpodobností neprojde a ani v byznysu - a to vám můžu garantovat, protože se s těmi lidmi bavím - o ni vlastně nikdo moc nestojí. Ale naopak největší reforma, která v tom návrhu je, s největším dopadem na ekonomiku - a to vás možná překvapí - tady zatím vůbec zmíněna nebyla.
To je těch 80 procent mzdy na první dva měsíce jako podpora v nezaměstnanosti. Já tady stojím, abych připomněla, že tohle bude rozpohybování českého pracovního trhu, podpora lidem, kteří se dneska bojí měnit práci, a opatření, které jako opravdu osvědčený recept funguje v řadě zemí světa. My jsme se za Piráty, když jsme to navrhovali, inspirovali Dánskem. V Dánsku to už zavedli, myslím, zhruba před dvaceti lety a byli tehdy taková stagnující země, zašpuntovaná, něco jako my dnes.
Proč tohle funguje? Když dáte opravdu slušnou podporu v nezaměstnanosti, 80 procent té předchozí mzdy, ale na omezenou dobu, dva nebo tři měsíce, a pak to jde dolů. Protože právě tuhle dobu lidé potřebují k tomu, aby si našli dobrý džob, práci, která spojí maximum jejich dovedností s dobrou firmou, se zaměstnavatelem, u kterého budou ty nejlepší možné podmínky pro jejich schopnosti a dovednosti.
Tenhle čas dnes lidé nemají. Jak to, že dnes ten čas nemají? Protože nemají finanční rezervy pro případ ztráty práce. Když tady ukážu čísla jobs indexu z jara 2024 - a jsou to čísla, z kterých vycházelo MPSV při konkrétním návrhu té reformy - tak jsou děsivá. (Ukazuje materiál.) Finanční rezervy pro případ ztráty zaměstnání: žádné finanční rezervy 22 procent obyvatel, maximálně na měsíc 14 (procent), maximálně na dva měsíce 15 procent lidí, maximálně na tři (měsíce) 18 procent lidí. (Celkem) 69 procent naší pracující populace nemá rezervy na delší hledání práce a naprostá většina nemá rezervy ani na více než dva měsíce. Co to znamená? Člověk vezme první práci, která se naskytne, pokud není alespoň ta podpora v nezaměstnanosti jako polštář, jako možnost, která mu umožní si tu lepší práci nalézt. ***
