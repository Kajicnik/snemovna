File: s131134.htm
Anchor: r6
Date: 31. schůze, 4. března 2025
Speaker: Poslanec Pavel Staněk

Speech:
Poslanec Pavel Staněk: Děkuji, pane místopředsedo, za slovo. Já teď nevím, buď je to hluboké nepochopení toho návrhu, anebo to nikdo neumí úplně dobře přečíst.
Já chci pochválit tedy autora nebo autory flexinovely, protože ta flexinovela je dobrá, velmi dobrá, kvalitní. Právě ten doplněk, o němž tady mluvil můj ctěný kolega Michal Zuna, výpověď bez udání důvodu, dokresluje situaci a doplňuje zcela zřetelně, jak by trh měl být vyrovnaný. Já myslím, že vztah mezi zaměstnavatelem a zaměstnancem v současné době není úplně vyrovnaný, a ukazuje to taky dlouhodobá praxe a ukazují to ekonomové a ukazuje se to dlouhodobě, nejenom tady v diskusi, ale i jinde.
Já absolutně odmítám - trochu teď možná se někoho dotknu - ale určitou demagogii za to, že by někdo vyhazoval zaměstnance z pracovního poměru pro jeho náboženské nebo nějaké politické přesvědčení. To si opravdu myslíme, že zaměstnavatel je takový boss, který dokáže zaplatit šest platů za to, že bude vyhazovat někoho za to, co si myslí? To je opravdu realita? To je vážně míněno, nebo to byla nadsázka? Já věřím, že to byla nadsázka, protože pokud by to byla pravda a pokud by to byla pravdivě míněno, tak bych se skoro domníval, že to nemůže ani myslet nikdo vážně. Michal Zuna tady o tom mluvil jednoznačně, nikdo ze zaměstnavatelů, kteří jsou spokojeni se svými zaměstnanci, s nimi nehazarduje. Dneska to je přece největší komodita, největší cenná komodita pro každého zaměstnavatele jsou jejich zaměstnanci. Řada zaměstnavatelů tady sedí mezi námi, takže přece ví, jak cenné zboží to je. Proč by je vyhazoval? Proč by se jich zbavoval? To, že... Určitě tohleto je opravdu za mě buď hluboké nepochopení, anebo chtěné nepochopení toho návrhu. Děkuju.

