File: s131273.htm
Anchor: r4
Date: 31. schůze, 4. března 2025
Speaker: Poslanec Radek Koten

Speech:
Poslanec Radek Koten: Děkuji za slovo. Já tady jenom velmi krátce okomentuju svůj pozměňovací návrh, protože tam se v podstatě ještě s předchozím tiskem 878 dostaly poněkud, řekl bych, drakonické tresty pro držitele některé pyrotechniky, protože není důvod pro kriminalizaci nakládání s pyrotechnikou, prostředky trestního práva. Tam je tedy ta subsidiarita trestní represe. Pyrotechnika jako taková, to nejsou zbraně. Nedovolené nakládání s výbušninami kriminalizováno již je.
Já si myslím, že prvotním zájmem státu musí být, aby se na jeho území nepohybovaly osoby mající v úmyslu páchat teroristické a násilné trestné činy, jak je tomu nyní v Německu nebo ve Velké Británii. Vidíme to tedy zejména při novoročních oslavách, tak aby to nevedlo k omezování přístupu a možnosti nakládání s nejrůznějšími předměty, ať to jsou nože, pyrotechnika. Ty to v podstatě nepoškodí. A u nás. Respektive to vyvolá odstrašující efekt, kdy jen u těch, kteří nemají v úmyslu trestnou činnost páchat. Ovšem ti zločinci a teroristé si cestu bohužel vždycky najdou, takže jejich poptávku vždycky někdo uspokojí a případný trestný čin za nedovolené nakládání s těmito prostředky je s ohledem na závažnost důsledků jejich zločinů zcela marginální.
A právě v kontextu s textem tisku 768, který zavádí povinnost odborné způsobilosti pro kategorii F3, dochází ke zcela absurdní situaci, kdy legálně nakoupená pyrotechnika třídy F3, běžně se prodává v maloobchodní síti, se úderem 31. 12. 2025 stane ve smyslu návrhů těchto obou tisků důvodem pro uvěznění jejího legálního vlastníka až na pět let, což samozřejmě odporuje elementárním principům trestního práva tak, jak jej chápeme, ale zároveň tedy si dovolím tvrdit, že i selskému zdravému rozumu.
Bohužel tam nejsou jakákoliv přechodná ustanovení navržená, navíc připomínám ustanovení čl. 17 Listiny základních práv a svobod, se kterými návrhy jsou v rozporu rovněž. Děkuji za pozornost.

