File: s131022.htm
Anchor: r2
Date: 31. schůze, 4. března 2025
Speaker: Poslankyně Iveta Štefanová

Speech:
Poslankyně Iveta Štefanová:: Děkuji za slovo, vážený pane předsedající. Vážené kolegyně, vážení kolegové, ráda bych navrhla drobnou změnu programu v jednání Sněmovny na tento týden, a to předřazením sněmovního tisku číslo 816. Je to návrh zákona na regulaci prodeje energetických nápojů dětem. Jde o poslanecký návrh poslanců Martiny Ochodnické, Josefa Fleka, Ivety Štefanové, Věry Adámkové, Toma Philippa, Zdenky Němečkové Crkvenjaš, Olgy Richterové, Matěje Ondřeje Havla, Jana Berkiho, Zdeňka Kettnera, Jany Berkovcové, Marie Jílkové, Renáty Zajíčkové a Kláry Kocmanové. Jde tedy o návrh zástupců všech politických stran ve Sněmovně.
Na tomto návrhu pracujeme společně od června 2022. Proběhlo několik kulatých stolů, mnoho jednání pracovní skupiny i konzultace se zahraničními partnery, kteří již zkušenost s regulací mají. Návrh vznikl i ve spolupráci a s podporou Ministerstva zdravotnictví a v mezičase byl podpořen i zdravotnickým výborem a výborem pro vědu, vzdělání, kulturu, mládež a tělovýchovu.
Zároveň existuje petice související s podporou regulace, která bude v brzké době doručena k projednání výboru petičnímu. Vláda tento poslanecký návrh podpořila souhlasným stanoviskem dne 15. 11. 2024, na základě něhož došlo i k požadovaným úpravám tohoto návrhu.
Rádi bychom tedy posunuli tento tisk v prvním čtení na další projednávání ve výborech a prosíme tímto Sněmovnu o podporu předřazení tohoto tisku, a to na středu 5. března jako třetí bod 131. schůze, respektive za bod 157, před ten volební blok. Děkuji za pozornost.

