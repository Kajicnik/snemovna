File: s131041.htm
Anchor: r4
Date: 31. schůze, 4. března 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, paní předsedkyně. Vážené kolegyně, vážení kolegové, vážený pane ministře, Ve svém vystoupení se rád vyjádřím k projednávanému bodu dnešní schůze Poslanecké sněmovny, kterým je vládní návrh zákona týkající se navýšení platů ústavních činitelů, vedeno jako sněmovní tisk číslo 825, a to za situace, kdy ho v konečné fázi jeho schvalování vetoval prezident republiky.
Současná vláda si prostřednictvím svých poslanců opět na sílu protlačila Sněmovnou vládní návrh ve věci navýšení platů politiků od 1. ledna roku 2025. Vláda tento návrh chtěla mít odsouhlasený ještě do konce minulého roku a když se jí tento záměr nezdařil, tak ho opět protlačila Sněmovnou hned na počátku tohoto roku na prvním jednání Sněmovny. Zákon byl doručen prezidentovi k podepsání 17. února 2025. Ten ho ale nepodepsal a téhož dne ho vrátil zpět do Sněmovny.
Z tohoto důvodu se dnes setkáváme, abychom diskutovali o tomto vládním návrhu na zvýšení platů vrcholných politiků, soudců a státních zástupců, který byl vetován prezidentem republiky. Ten ho odmítl podepsat z důvodu, že je podle něj a celé řady odborníků na tuto problematiku v přímém rozporu s nálezem Ústavního soudu.
Rád bych na tomto místě vyjádřil silné znepokojení celého poslaneckého klubu hnutí SPD nad touto situací. Jako poslanci jsme zodpovědní za to, abychom chránili zájmy našich občanů. Jak se ale za této situace můžeme podívat do očí lidem, kteří se potýkají s každodenními finančními problémy v rámci zajištění chodu svých domácností, když naše politické elity požadují vyšší platy, aniž by to bylo v souladu s právními principy a především s očekáváním našich voličů.
Tyto argumenty slýchávám od občanů stále častěji v rámci různých besed. Je to skandální, že vláda vůbec nerespektovala rozhodnutí Ústavního soudu, který v minulosti stanovil, že platové poměry ve státní správě a v politických funkcích musí být v souladu s konkrétními a spravedlivými kritérii, ať už se jedná o politiky soudce, nebo státní zástupce, jejich plat by měl být odrazem odpovědnosti, kterou tito jednotlivci nesou, a především by měl být přiměřený vůči ekonomickým možnostem našeho státu.
Není možné, aby se v době, kdy se naše země potýká s rostoucími cenami a lidé čelí stále větším ekonomickým tlakům, zvyšovali platy těm, kteří už nyní mají platy daleko nad průměrem. Tento návrh na zvýšení platů je nejen neetický, ale i protiústavní. Jako zástupci lidu bychom měli stát na straně spravedlnosti, morálky a rozpočtové odpovědnosti.
Nemůžeme ignorovat realitu, ve které naši občané žijí. Měli bychom se soustředit na zajištění spravedlivějšího přerozdělení prostředků v rámci našeho státního rozpočtu, aby bylo možno zajišťovat lepší životní podmínky pro širokou veřejnost a ne pro úzký okruh privilegovaných.
Vážené kolegyně, vážení kolegové, dovolím si zopakovat názor všech poslanců za hnutí SPD, že tento vládní návrh na zvýšení platu politiků tak, jak je navrhován ve sněmovním tisku číslo 825, rozhodně nepodpoříme. Považujeme ho za zcela nemravný a arogantní, a to zvláště v době, kdy se většina občanů České republiky potýká s poklesem reálných příjmů a rostoucími životními náklady. Podle tohoto návrhu by mělo dojít ke skokovému navýšení platů politiků o téměř sedm procent. To je výsměch všem našim slušným a pracujícím občanům, mladým rodinám s dětmi, seniorům a zdravotně postiženým občanům, tedy všem, kteří každý den bojují s inflací, stále se zvyšujícími náklady na zajištění chodu svých domácností a jejich životní úroveň stále klesá.
Do těchto problémových situací je dostala svou nečinností a špatným řízením státu současná vláda v čele s premiérem Petrem Fialou. Místo toho, aby tato vláda příkladně ukázala solidaritu a odpovědnost se všemi těmito občany, rozhodla se zvýšit své platy tedy nám politikům, kteří bychom měli jít všem lidem příkladem. Hnutí SPD toto navýšení platů odmítá, a proto podalo vlastní pozměňovací návrh, ve kterém jsme navrhli zmrazení platů politiku na dobu pěti let. V této věci jsme též navrhli, aby byla vypracovaná nová právní úprava. ***
