File: s131125.htm
Anchor: r2
Date: 31. schůze, 4. března 2025
Speaker: Poslanec Stanislav Fridrich

Speech:
Poslanec Stanislav Fridrich: Děkuji za slovo. Vážený pane ministře, jak jsem avizoval, tak ten můj dotaz se bude týkat současného bodového systému. V souladu s ustanovením § 19 zákona č. 361/2000 Sb., zákon o silničním provozu, v platném znění, je řidič vozidla jedoucího za jiným vozidlem povinen ponechat za ním bezpečnou vzdálenost, když za takovou vzdálenost se považuje možnost zastavit vozidla v případě náhlého snížení rychlosti nebo náhlého zastavení vozidla, které jede před ním. Všichni, kdo jsme řidiči motorových vozidel, víme, že toto se velmi často porušuje, nedodržuje a je to hodně stresující.
Zákon o silničním provozu žádné jiné ustanovení týkající se bezpečné vzdálenosti neupravuje, její dodržování nijak nepostihuje, není to definováno zákonem a není to možno postihovat. Musím říct, že ustanovení, které je používáno v Německu a Rakousku, funguje na základě měření času a rychlosti vozidel. Je postihováno velmi striktně a můžu říct, že i drakonickými pokutami.
Já sám jsem načítal v průběhu projednávání zákona o bodovém systému pozměňovací návrh, který bohužel mi byl zamítnut vámi argumentací, že chcete ty řidiče vychovávat. Já s tou výchovou řidičů souhlasím, ale chtěl bych tu uvést čísla, kdy v roce 2023 bylo 4 642 dopravních nehod z toho důvodu, 4 562 v roce 2024. Takže můj dotaz je, zda počítáte s tím, že by se do bodového systému tenhle přestupek zavedl a byl by postihován. Děkuji.

