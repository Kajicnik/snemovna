File: s131231.htm
Anchor: r2
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Děkuju, paní místopředsedkyně. Doufám, že tentokrát budeme hovořit o problematice, na které se všichni shodneme, že je třeba ji upravit.
Není to přílepek, je to nicméně nový novelizační bod, je to změna zákona č. 297/2021 Sb., o poskytnutí jednorázové peněžní částky osobám sterilizovaným v rozporu s právem a o změně některých souvisejících zákonů.
Abych to shrnula, prodlužuje se lhůta k žádostem o podání o takové odškodnění o dva roky, čili ze tří let na pět let. A jak víte, byly tady určité peripetie, když já jsem podala návrh novely toho zákona, nicméně to by muselo být projednané v delším legislativním procesu a jsme už dosti daleko v tom svém volebním období, abychom měli jistotu, že by se to zvládlo.
Pak paní poslankyně Decroix, která mě požádala, abych to dneska načetla, my jsme to podali obě dvě společně, podala svůj návrh v rámci ale opravdu ryzího přílepku, tuším v zákoníku práce, a tam jsme se domluvili, aby náhodou to neskončilo u Ústavního soudu, že tedy také se k tomu nepřihlásí, a společně jsme připravili, a už bych řekla, že jsme ho i relativně precizně formulovali, samozřejmě s pomocí legislativců, nový novelizační bod, který už vychází z judikatury i z rozhodnutí Nejvyššího správního soudu, který shledal, že je tady určitá disproporce mezi tím, jak postupovalo Ministerstvo zdravotnictví, a tím, jak to měl na mysli zákonodárce.
Že není možné vycházet pouze, nebo zejména, ze zdravotnické dokumentace, která už teda byla také v řadě případů skartována a že je třeba přihlédnout a dát význam a důležitost i jiným, například svědectvím osob, které mohly k tomu, k té události, která se v minulosti odehrála, se vyjádřit relevantním způsobem.
Neznamená to, že každý, kdo se přihlásí, dostane odškodnění, musí to být doložené, s tím zákon i počítá. Nicméně se tam trošku v tom rozhodnutí Nejvyššího správního soudu, který jsem podrobně četla, myslím si, že docela jasné, je to vlastně instrukce pro Ministerstvo zdravotnictví, takže předpokládám, že pan ministr zdravotnictví, pan ministr Válek, podpoří ten náš novelizační bod, snahu napravit tu situaci. Protože on tam vyloženě ukazuje vodítko vyhodnocení všech těch důkazů, které budou předloženy v komplexu, nikoliv tedy zdůraznění jenom jednoho z nich. A vede i k tomu, to jeho rozhodnutí, že Ministerstvo zdravotnictví přehodnocuje, a myslím si, troufnu si říct, už částečně i přehodnotilo ten svůj přístup k vyřizování žádostí. A samozřejmě by bylo nespravedlivé, kdybychom potom tu lhůtu, která uplynula k 31. prosinci 2024, nespravedlivě skončili, aniž by ty, které se nedomohly svého práva právě z důvodu té, řeknu, intenzivního restriktivního výkladu zákona, tak aby ten svůj nárok uplatnit nemohly. Takže když to řeknu v kostce jednou větou, prodlužuje se lhůta o dva roky.
Myslím si, že ten zákon je i z hlediska účinnosti dobře zpracovaný, přihlásím se k němu, napsali jsme ho s paní poslankyní Decroix, je to pozměňovací návrh 6112 a jde nám o to, aby opravdu každá žena, která doloží, že jí byla v minulosti provedena nezákonným způsobem sterilizace, měla nárok na to, získat odškodnění. Děkuji vám za pozornost. A pak se k podrobné rozpravě ještě přihlásím. Děkuji.

