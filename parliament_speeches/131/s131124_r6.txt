File: s131124.htm
Anchor: r6
Date: 31. schůze, 4. března 2025
Speaker: Poslankyně Lenka Dražilová

Speech:
Poslankyně Lenka Dražilová: Děkuji. Jak už zaznělo, i já se obracím na nepřítomného pana ministra s otázkou ve věci dotačního titulu dotace na vybudování dětských skupin, které od začátku provází zmatky a chaos.
Na úvod bych chtěla ocenit především zaměstnance vašeho úřadu, že to všechno ještě zvládají a velmi ochotně odpovídají telefonické dotazy. Všechno začalo tím, že jste de facto donutil všechny obce a města, aby si o tuto dotaci zažádaly, protože jinak by musely platit peníze za neumístěné děti do mateřských škol nebo jiných předškolních zařízení. Toto vyvolalo vysoký zájem, na který jste vy jako ministr svůj úřad nepřipravil. Výsledkem je zcela zahlcený odbor Národního plánu obnovy, a to už ani nemluvím o variantě s DPH a bez DPH.
Hlavní problém ale spočívá v tom, že i když projekty musí být dokončeny a dětské skupiny otevřeny nejpozději v březnu 2026, tak dodnes od vás řada žadatelů nemá informaci o tom, zda je jejich žádost schválená, anebo není. A bez ní, jak jistě víte, většina obcí nechce zahájit stavbu, protože na celé financování prostě nemá. Připomínám, že i kdybyste zprocesovali všechno ještě nyní, tak dáváte obcím rok na to, aby stihly vše včetně kolaudace a na ně navazující zřízení dětské skupiny. Já vím, že se termín nyní posunul o jeden měsíc na 30. 4. 2026. Přesto se domnívám, že i to je málo. A vzhledem k tomu, že nejsem sama, kdo řeší tento problém, tak by mě zajímalo, jak se k němu Ministerstvo práce a sociálních věcí postaví a zda uvažujete ještě o tom, že tento termín prodloužíte. Děkuji za odpověď.

