File: s131118.htm
Anchor: r8
Date: 31. schůze, 4. března 2025
Speaker: Poslanec Igor Hendrych

Speech:
Poslanec Igor Hendrych: Děkuji vám za slovo, vážená paní místopředsedkyně. Vážený pane premiére. Já bych byl rád, abyste se vyjádřil vlastně k mému podnětu, který se týká dorovnávání platů, jak to probíhá aktuálně v praxi v České republice, u zaměstnanců v nejnižších tabulkových třídách tabulkových platů. Protože není žádným tajemstvím, že v současné době, kdy je minimální mzda ve výši 20 800 korun, tak minimální tarify vlastně v těch nejnižších třídách toho zdaleka nedosahují.
Nedosahují toho, a to je samozřejmě podivné a prostě netransparentní v tom smyslu, že tak, aby vlastně ti zaměstnavatelé fungující ve veřejné správě vlastně v podstatě naplnili literu zákona, tak v podstatě musí těm zaměstnancům dorovnávat vlastně ty platy nějakým jiným způsobem. V první až páté třídě to lze do vyššího stupně, ovšem třeba například v druhé platové třídě se vlastně i v  12., nejvyšším stupni dostáváme na částku 20 180 korun a pořád jsme pod úrovní vlastně minimální mzdy, takže celý ten systém je značně pokřivený, je to nedůstojné ve vztahu k zaměstnancům.
Týká se to především totiž zaměstnanců nepedagogických ve školství. (Mám) informace, že je to více než 300 000 zaměstnanců, ale jsou to třeba i zaměstnanci zdravotnictví, v kultuře a tak dál. Takže já vás žádám, abyste se na tuhletu věc podíval, abyste udělal jakousi revizi, protože je to ve vaší kompetenci. Tyhle ty platové tabulky de facto podléhají nařízení vlády, to znamená, potažmo tedy v podstatě jde to za vámi, a tenhle ten nevěrohodný systém, který je předmětem mnohačetné kritiky, (by) bylo vhodné tedy z mého pohledu změnit. Já bych chtěl slyšet na to váš názor, vaše stanovisko, jak se k tomu postavíte. Děkuju.

