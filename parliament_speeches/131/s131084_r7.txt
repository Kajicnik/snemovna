File: s131084.htm
Anchor: r7
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuju. Já myslím, že je prostě potřeba připomenout, když se podaří někomu rozjet program na výstavbu tisícovek bytů, který tady předtím rozjetý nebyl, a to se Ivanu Bartošovi povedlo, a proto to Jakub Michálek připomněl a proto bych jenom ráda uzavřela tuhle část své faktické poznámky, protože mně přijde zcela normální, když to vypadá, že se na něco zapomíná, tu paměť osvěžit.
A druhá věc, já se ještě vrátím k těm penzijním fondům, protože to je prostě zásadní. Jak už taky zmiňoval Jakub Michálek, byl velmi, myslím, intenzivní a obsahem nabitý rozhovor o našem ekonomickém plánu Republika v pohybu, který jsme zhruba před rokem a půl diskutovali, mimo jiné tu jeho část i k penzijním fondům a investicím do nemovitostí s ministrem Stanjurou. Je to věc, která je samozřejmě strašně důležitá, a nějaké investice z penzijních fondů do nemovitostí jsou zásadní. My to říkáme celou dobu, můžete si to dohledat na našem webu, prostě odkazuji na něco, v čem jsme konzistentní dlouhodobě.
My jsme to navrhovali, aby se to stalo. Tehdy prostě ta vůle nebyla, nevím proč. Ale teď, když se to děje a prostě je to nezbytné, je to důležité, tak jediné, na co se ptáme, je: Když se dívám na ta zahraniční srovnání, tak prostě ten cíl, který pomáhá k navýšení dostupnosti bydlení v té zemi, je, když fondy investují například do nájemního bydlení, do jeho výstavby a potom do provozování toho dlouhodobě udržitelného nájemního bydlení. A když se dívám na ty podíly jaksi těch typů nemovitostí v různých druzích penzijních fondů, tak se to samozřejmě liší země od země podle regulací. A proto se ptám, čím jste se inspirovali? My, když jsme psali ten ekonomický plán Republika v pohybu, tak jsme koukali na to, jak fungují penzijní fondy jinde, a viděli jsme, že jinde tím stimulují bydlení. Tak aby to jenom u nás nedopadlo bohužel třeba trošku negativně.

