File: s131085.htm
Anchor: r4
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Tak já oceňuji svého pana předřečníka za opravdu velký příspěvek k demokracii v rámci Poslanecké sněmovny, protože ten návrh nám umožní, když ten výbor se bude svolávat ve čtvrtek v 18 hodin po jednání Poslanecké sněmovny, aby se ho účastnili i občané po práci a mohli tam přednést svoje hodnotné příspěvky a měli skutečnou šanci se účastnit jednání výboru, zatímco dneska je to většinou v době, kdy jsou v práci, takže to je určitě velká inovace, kterou bych podpořil v tomto případě, byť tedy kolegy lituji, že tady pojedou od rána do večera. To úplně příjemné není.
Já si dovolím se nyní přihlásit v rámci podrobné rozpravy ke sněmovnímu dokumentu 6235, což je pozměňovací návrh můj, Ivana Bartoše, Olgy Richterové a Kláry Kocmanové, který doplňuje do zákona o Státním fondu podpory investic, do té změny, která tam je v části šesté, ustanovení, které stanoví, že výstavba a zajišťování dostupného nájemního bydlení jsou ve veřejném zájmu. Děkuji.

