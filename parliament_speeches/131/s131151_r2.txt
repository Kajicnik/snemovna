File: s131151.htm
Anchor: r2
Date: 31. schůze, 4. března 2025
Speaker: Poslanec Tomio Okamura

Speech:
Poslanec Tomio Okamura: Vážené dámy a pánové, vládní koalice, Fialova vládní koalice, tady navrhuje, ať obce převezmou financování nepedagogických pracovníků ve školství. Včera jsem veřejně (Ukazuje materiál.) podpořil petici školských odborů za zachování centrálního financování nepedagogických pracovníků ve školství, kterou podepsalo za pouhý měsíc a půl 70 000 občanů. Fialova vláda chce změnou financování ohrozit kvalitu vzdělávacího systému, stabilitu školních institucí a důstojných pracovních podmínek nepedagogických pracovníků.
V čem je fakticky problém? Výdaje na platy nepedagogických pracovníků jsou fakticky stejné ve městě i na vesnici. Stejné jsou i ceny elektřiny, vody nebo třeba i cihel. Zatímco náklady na provoz školy jsou v podstatě souměřitelné, tak samozřejmě příjmy obcí a měst jsou naprosto nesouměřitelné. Například Praha má miliardy, proto si občas kluci z vládního STAN, což je strana ministra školství pana Beka, a dalších partají něco uloupnou, a přesto stále zbývá dost fakticky na cokoliv. Malá obec ovšem má logicky malé peníze, malý rozpočet a některé obce prostě na zvýšené náklady mít nemusí, proto se celkem logicky na provozu škol podílí i stát.
Vážené dámy a pánové, znovu vám opakuji - a budu to opakovat u každého špatného zákona - každý zákon, který zde schválíme, každý krok, který zde uděláme, by měl být ve prospěch republiky a občanů. Ale jak prospěje občanům a zemi, když vláda přehodí na obce financování mnoha tisíců potřebných zaměstnanců ve školách po celé republice, které by měl platit stát? Kvůli nedostatku jasných podkladů ze strany Ministerstva školství, pana ministra Beka, obce stále neznají reálné dopady návrhu na jednotlivé školy a samosprávy. Změny mají platit od 1. ledna 2026.
Podle stávajících informací lze například předpokládat, že návrh nebude odrážet povinné a schvalované nárůsty mezd nepedagogů, a dopadne tak citelně na rozpočty obcí, jež je budou muset až do předepsané výše zaručené mzdy doplácet ze svého. Zákon v této podobě oslabí možnost mnoha obcí investovat do školní infrastruktury, jako jsou budovy škol, jídelny či hřiště, neboť tyto platové nároky zásadně zmenší rozpočtové možnosti obcí.
Obce, starostové, zastupitelé, občané obcí zcela nepochybně nemají problém převzít svoje školy plně do svých rukou, ale musí na to mít peníze. Vláda tak jako u mnoha dalších zákonů neudělala žádnou analýzu dopadů. Návrh s dotčenými institucemi, obcemi, školami či odborníky pořádně neprojednávala. Novela zákona s tak dalekosáhlými dopady neprošla ani standardním legislativním procesem a obsahuje podle vedení měst a obcí řadu věcných chyb a nesrovnalostí.
Takže se vás z Fialovy vlády musím zas a zas ptát: 232 miliard na Ukrajince jste zaplatili, miliardy na předražené stíhačky se schopností nosit jaderné zbraně jste zaplatili taky, ale na školy, děti, kuchařky a školníky peníze nemáte? Fialova vládní koalice doslova tuneluje naši republiku. Měli byste se za to stydět. Začněte konečně myslet i na naše občany. Děkuji za pozornost.

