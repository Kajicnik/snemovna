File: s131021.htm
Anchor: r4
Date: 31. schůze, 4. března 2025
Speaker: Poslanec Kamal Farhan

Speech:
Poslanec Kamal Farhan:: Dobrý den, dámy a pánové. Pane předsedající, děkuji za slovo. Já bych se jenom tady chtěl krátce vyjádřit k situaci, která se děje v nemocnici Motol, což je nemocnice, která je přímo řízená panem ministrem Válkem a Ministerstvem zdravotnictví. Já jsem přesvědčen o tom, že kdyby pan ministr Válek za TOP 09 a v neposlední řadě i premiér Fiala měli aspoň kousek slušnosti a určité sebereflexe, tak by už dneska seděli na Hradě a čekali na termín u prezidenta republiky, kdy by mu nesli svoji rezignaci.
Je naprosto neuvěřitelné, že jsme svědky dalšího obrovského korupčního skandálu v jeho rezortu a ministr a premiér se už tváří, že o nic nejde. Dneska jste si mohli všimnout i tiskové konference Pirátské strany, kde dneska předvedli takovou ztrátu paměti, amnézii, protože zapomněli, že to byli i oni, kteří měli svoje lidi - Piráti měli náměstka ministra zdravotnictví ještě donedávna na Ministerstvu zdravotnictví a nikdo z nich nenabízel, ať už to byl audit, ať už to byly zvýšené kontroly, jenom tady souhlasně vlastně se svojí pětikoalicí hlasovali. Nikdy nic neudělali, co se tohoto týká. Najednou, když odešli z vlády po zpackaném stavebním řízení, vidíme, že požadují audit, požadují kontroly. A tohle už není ta - teď nevím, jestli mám říct stará dobrá - Pirátská strana, to je nová Pirátská strana. No nic, ale jde o důvěru zdravotnictví, kterou tento ministr systematicky už tři roky ničí.
Poslední kauza Fakultní nemocnice Motol, ve které byl dnes už bývalý šéf této nemocnice Miloslav Ludvík obviněný z přijetí úplatku a praní špinavých peněz, by v zemi, kde vládnou demokratické strany, už dávno vedla k odstoupení ministra zdravotnictví. Právě on je totiž za tuto kauzu zodpovědný. Neříkám, že za ni může, ale nemůže se vyvléct z toho, že (je to?) jeho odpovědnost, je to přímo řízená organizace ministerstva a on je za ni přímo zodpovědný. Skandální je to i proto, že na Ministerstvu zdravotnictví leží minimálně už tři a půl roku materiál, který připravil bývalý ministr Adam Vojtěch a který nastavuje jasná pravidla boje proti korupci, která minimalizují možnost korupce, zavádí jasná pravidla nejen veřejných soutěží, ale také třeba porovnávání cen. Předpokládám, že všichni tuto analýzu znáte, je to vlastně sektorová analýza týkající se korupce.
Je to samozřejmě i dále pan ministr Válek, který vlastně ty tři roky neudělal za celou dobu proti korupci ve zdravotnictví vůbec nic. Já doufám, že to byla spíš jeho pohodlnost a že to nebyly nějaké přivřené oči nad některými kauzami. Ministr Válek vstoupí do dějin jako ministr spojený s největší korupční kauzou v České republice ve zdravotnictví v moderní historii Česka, jako ministr, který z této kauzy nejenom že nebyl schopný vyvodit důsledky, ale překvapivě na ni vlastně ani nijak nereagoval. Samozřejmě reagoval tím, že odvolal ministra (ředitele) Ludvíka, což považuji za správné, ale ten, kdo by očekával, že provede audit všech fakultních nemocnic, že tam pošle kontroly - tím neříkám, že musí je poslat naráz do všech - to neučinil.
Chtěl bych se tímto také omluvit všem lékařům, zdravotníkům, zdravotním sestrám a vůbec poctivým lidem ve zdravotnictví za to, co musí sledovat v konání Ministerstva zdravotnictví a jeho šéfa, pana ministra Válka. A proto navrhuji tento bod, abychom to mohli podrobně probrat, který se jmenuje Odpovědnost a nečinnost ministra zdravotnictví za TOP 09 Vlastimila Válka za korupční kauzu Fakultní nemocnice Motol. Děkuju.

