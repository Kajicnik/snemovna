File: s131033.htm
Anchor: r1
Date: 31. schůze, 4. března 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, máme tady po vetu prezidenta opět návrh zákona Fialovy vlády na zvýšení platů politiků. Hnutí SPD je zásadně proti zvyšování platů politiků a navrhujeme zamrazení platů politiků do konce příštího volebního období, tedy na pět let. O tomto mém návrhu se tady hlasovalo, ale vládní koalice ho zamítla.
Tento vládní zákon nám do Sněmovny vrátil prezident. Jeho veto ovšem nepřišlo z čistého nebe a bohužel, prezident nevetoval zákon pro jeho nemravnost, ale proto, že návrh nepřidával soudcům tak, jak by podle Ústavního soudu měl. Jinými slovy, v rozhodování prezidenta nehrál roli názor občanů, ale rozhodla soudcovská lobby.
Ministr práce a sociálních věcí Marian Jurečka z KDU-ČSL i ministr financí Zbyněk Stanjura z ODS při obhajobě návrhu zákona argumentovali, přesněji řečeno lhali, že jen naplňují rozhodnutí Ústavního soudu. Od této vládní lži se ovšem ihned Ústavní soud oficiálně distancoval a tvrzení vlády popřel s tím, že není pravdivé. Podle ústavních právníků soud rozhodoval jen o platech soudců, a kdyby politici chtěli, mohou klidně zvýšit platy soudcům, ale své nechat na současné výši.
Tedy když to shrnu, žádný soud, ale hamižnost vedla politiky Fialovy vládní koalice k tomu, aby si pokusili přidat - a při prvním pokusu dokonce o 14 procent - v čase, kdy vláda a vládní koalice už okradla kdekoho. V čase, kdy víc než 232 miliard korun nasypala do Ukrajiny a Ukrajincům. V čase, kdy Fialova vláda na základě takzvaného konsolidačního balíčku v rozporu se svými předvolebními sliby zvýšila daně všem občanům a firmám v České republice. V čase, kdy Fialova vláda, opět v rozporu s předvolebními sliby, snížila zákonné valorizace důchodů. A dokonce i v čase, kdy tady máme tento týden ve Sněmovně další vládní návrh na zdražení životů občanů, kdy vy opět v rozporu s tím, co říkal ministr kultury Baxa nedávno, chcete zvýšit plošně poplatky za Českou televizi a rozhlas, a ještě navíc uložit tyto povinné poplatky majitelům mobilních telefonů a počítačů, tedy zařízení s internetem.
Vaše podpora Ukrajině je dokonce pátá nejvyšší v Evropské unii, a dokonce i absolutně vyšší než třeba podpora ze strany Francie, která má přitom devětkrát větší ekonomiku. Takže v tomto čase, kdy sami sobě si přidáváte a občanům berete, tady přicházíte s takovýmhle návrhem.
Na druhé straně, kdy vy si sami sobě chcete přidat platy, pro naše vojáky nemáme ani pořádnou výstroj. Vládní šílenci nakupují v zahraničí za stamiliardy, přitom někteří vojáci nevyfasují ani pořádné ponožky a základní výstroj. Mluvčí Nejvyššího kontrolního úřadu Hana Kadečková po jedné z kontrol řekla, že "vojákům" - cituji - "ještě v březnu loňského roku chyběly letní boty, reflexní bundy, nehořlavé zimní kombinézy i zásahové vesty". Konec citátu mluvčí Nejvyššího kontrolního úřadu Hany Kadečkové.
Armáda pod vedením vládní koalice se nedostatek výstroje pokusila řešit spuštěním e-shopu, kde by si vojáci aspoň ty ponožky nakoupili, ale ani po několika letech ho nezvládli pod vedením ministryně obrany Černochové plně zprovoznit. Podle informací z armády má být provoz spuštěný už - a to už je v uvozovkách - 1. 7. 2025.
Vážené dámy a pánové z vládní koalice, rozumíte, co říkám? Vy si přidáváte na platech, a za co? Máme kvůli vám nejvyšší dluh v dějinách země a vy jste zvládli vyhodit 232 miliard na Ukrajince, chcete vyhodit 150 miliard na naprosto zbytečné předražené stíhačky s možností nést jaderné zbraně a naši vojáci přitom nemají zimní oblečení, ponožky a ani nezvládáte několik let zprovoznit prodejní webovou stránku, což vám dnes za krátký čas udělá s pomocí předloh na webu i středoškolák.
Vážení kolegové z vlády, ve velké většině svoji práci nezvládáte, a za to si chcete přidávat? Po tom, co jste obrali celou zemi řádově o stamiliardy a lidem i firmám jste razantně snížili reálné příjmy, poté, co jste mnohé přivedli i do krachu a do exekucí? Chcete válčit s jadernou velmocí, ale nezvládnete spustit portál stavebních úřadů, nezvládnete dát vojákům základní výstroj, a když vymyslíte, že by si to mohli vojáci kupovat za své, tak nezvládnete zprovoznit ani prodejní web, a teď chcete více peněz pro sebe? Za co, proboha? ptám se. Za co?
Závěrem tedy zopakuji, že hnutí SPD je zásadně proti zvyšování platů politiků, a navrhneme zamrazení platů politiků do konce příštího volebního období, tedy na pět let, a budeme tedy hlasovat proti přehlasování veta prezidenta. Děkuji za pozornost. (Potlesk poslanců SPD.)

