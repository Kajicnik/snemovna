File: s131120.htm
Anchor: r3
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Vážený pane nepřítomný ministře zdravotnictví, obracím se na vás se závažným problémem, že jsme byli svědky další korupční kauzy v českém zdravotnictví. Po tom, co jsme viděli kauzy sněžení na Homolce, Bulovka, další kauzy v různých krajských nemocnicích, tak vypukla kauza Motol, kde je rekordní zátah policie, došlo k zatčení ředitele této nemocnice a jeho náměstka. A vzhledem k tomu, že ty kauzy se opakují a opakují, tak ať nám prosím nikdo nevykládá, že to je osobní selhání. Tuhletu pohádku už jsme slyšeli tolikrát a tolikrát dokolečka. Tady jde i o selhání systému, že ten systém je postavený tak, aby na něm vydělávaly zákulisní skupiny, aby tam tyhle věci byly možné. A jedna z věcí, které tomu opravdu nepomáhají, je, že kontrola a audit jsou vykonávány formalisticky.
Proto vás vyzývám, podnikněte audit nejenom hospodaření nemocnice Motol, ale zadejte i u renomované protikorupční organizace analýzu rizik ve zdravotnictví, ať už jde o různé ceny jednotkových léků, materiálu, zakázky, velké stavební zakázky, které jsou dneska zcela mimo kontrolu, jak ukázal audit v Motole, benchmarking. A potom se podrobněji zaměřte na ta největší rizika. Toto je kontrolní systém, za který vy jste jako ministr zdravotnictví, který dneska není nastaven dostatečně, a vy jste nás rozhodně jako Sněmovnu neujistil o tom, že postupujete kompetentně. Děkuji.

