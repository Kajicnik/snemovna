File: s131043.htm
Anchor: r2
Date: 31. schůze, 4. března 2025
Speaker: Poslanec Oldřich Černý

Speech:
Poslanec Oldřich Černý: Děkuji za slovo. Paní předsedající, vážené kolegyně, vážení kolegové, vážení daňoví poplatníci, vážení důchodci, není tomu zase tak dávno, co jsme na tomto místě z úst politiků vládní koalice slyšeli, jaká je špatná situace, finanční krize, stav nouze, neutěšený stav našich financí a nevím, co ještě, a proto se musí, ano, slyšíte dobře, musí sáhnout na peníze starobním důchodcům. Ministr financí tehdy prohlašoval, že by to bylo trestuhodné, pokud by vláda nereagovala na demokratický vývoj a poukazovali jste vehementně na omezené možnosti státního rozpočtu. Pak vám to i celé posvětil Ústavní soud a i prezident tomu nakonec zatleskal. A jaký to mělo další vývoj, to známe. Místo toho, aby se tady penzistům vrátilo to, na co měli ze zákona nárok, se jednoduše řečeno, ve většině vašich rezortech dál vesele utrácí.
Kdybych tady načítal jen na to poukazující titulky předních českých médií za toto volební období, byl bych zde opravdu, ale opravdu dlouho. A to, kam všude do světa posíláte stovky milionů našich daňových poplatníků, jsou opravdu obrovské peníze, celé je to samozřejmě na úkor občanů a také i domácí infrastruktury. A podle toho vašeho jednání mně připadá, že dnes tu žijeme v naprostém ekonomickém blahobytu. Podle vládních poslanců asi máte drazí občané platy jako v Německu, nejlevnější energie, nejlevnější pohonné hmoty, nejnižší daně, nejdostupnější bydlení a samozřejmě nejlevnější a nejkvalitnější potraviny z celé Evropy. Protože jinak se nedá totiž vysvětlit, že zde pořád a pořád řešíme zvýšení platů politiků. A tady mě napadá taková obyčejná otázka: Vládo, nestydíte se alespoň trochu?
Jediným řešením v této situaci je podpořit náš návrh na zamražení platů do konce příštího volebního období, aby byl čas připravit opravdu kvalitní návrh, který by fungoval jako valorizační automat, po kterém tak pořád voláte. A má-li někdo z vás pocit, a to opravdu nemyslím nikterak špatně, že má málo, tak si stejně jako naši daňoví poplatníci přece klidně může najít druhé a třetí zaměstnání nebo nějakou výpomoc. Děkuji vám za pozornost.

