File: s131030.htm
Anchor: r4
Date: 31. schůze, 4. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Dobrý večer. Vážený pane místopředsedo, vážené poslankyně, vážení poslanci, já si dovolím krátce reagovat na vyjádření pana prezidenta a argumentaci, kterou on k tomuto tisku doplňoval. Já si dovolím říct, v čem s ním souhlasím, a zároveň také podotknu, že některé věci jsou potom velmi komplikovaně politicky prosaditelné.
Já s ním souhlasím v tom, že je namístě jeho argumentace z pohledu rozevírání nůžek mezi systémem, který byl nastaven vůči soudcům, státním zástupcům a vůči politikům. V tomto je argumentace pana prezidenta a upozornění na ten princip, myslím si, že namístě.
Nicméně realita politické diskuse tady na úrovni Sněmovny je v zásadě taková, že já jsem se snažil spolu se svými kolegy (z) vládní koalice najít i nějaký kompromis, který se ve dvou krocích, a to tedy úpravou pro rok 2025 a potom rok 2026, snaží vrátit ten mechanismus na to, co bylo dohodnuto v minulosti na úrovni zástupců všech parlamentních stran v tu dobu, v roce 2015, a to tedy, abychom neurčovali my jako politici ad hoc své platy, ale aby to bylo navázáno na parametr, který je co nejvíce objektivní z pohledu situace odměňování občanů této země, tedy na průměrnou mzdu v národním hospodářství.
To jsme v tomto návrhu udělali v opatření pro rok 2026, kdy se vracíme plnohodnotně zpátky na ten takzvaný automat, a já beru úpravu pro rok 2025 jako určitý kompromis, kdy při návratu na automat vlastně nebude skokové zvýšení o 13,7 procenta, ale bude to odpovídat rozdílu v růstu platů v národním hospodářství v České republice mezi roky 2022 a 2023, což je 6,90 procenta, a to je promítnuto do stanovení platových základen, které jsou zmíněny v konkrétních částkách pro všechny tři skupiny soudců, státních zástupců a představitelů veřejné moci. To znamená, byl to nějaký krok přechodný, nějaký kompromisní, a následně rok 2026 už krokem, který se vrací plně k tomu, aby věci fungovaly opravdu v automatickém režimu.
To znamená, jestliže pan prezident říká, že požaduje, aby byla do budoucna přijata trvalá úprava spočívající v automatickém mechanismu stanovení platových základen bez opakovaných zásahů Parlamentu a Ústavního soudu, tak to je v tom návrhu obsaženo. Vracíme se na dohodnutý automat, byť tady vlastně velká část vystupujících představitelů opozice říkala, že je potřeba nějaký mechanismus najít. Ten mechanismus tady dávno máme a ten zákon se k němu vrací. ***
