File: s131188.htm
Anchor: r3
Date: 31. schůze, 4. března 2025
Speaker: Poslanec Ivan Adamec

Speech:
Poslanec Ivan Adamec: Děkuji, vážený pane předsedající. Vážené kolegyně, vážení kolegové, tak já jsem k tomu chtěl také říct pár slov. Hospodářský výbor přijal čtyři pozměňovací návrhy vlastně po prvním čtení. V tuto chvíli jsme ve druhém čtení ve Sněmovně. Já jsem samozřejmě předpokládal, že tento návrh zákona vzbudí pozornost různých lobbistů, ať jsou to lobbisté ze strany energetiky nebo lobbisté ze strany ochrany životního prostředí. A my s tím budeme mít teďka práci v hospodářského výboru, abychom si ty pozměňovací návrhy utřídili a vybrali z toho, co vlastně pro Českou republiku budeme považovat za nejvíce vhodné.
Kolega Müller tady načetl osm pozměňovacích návrhů, které jsou z dílny Ministerstva průmyslu a obchodu. Je potřeba říct, že pod tím vlastně jsme se podepsali, ale neznamená to prosím vás - a já to tady znovu opakuji - že všech osm pozměňovacích návrhů bude takto přijato. To opravdu tak nebude, protože tlačil nás čas v tuto chvíli a řekl bych, já jsem varoval i Ministerstvo průmyslu a obchodu, ať to nedělá touhletou formou, protože původně tento návrh zákona měl jít podle § 90 ve zkráceném čtení. S tím, že jsme se na tom shodli koalice i opozice. A to se bohužel nepovedlo a možná je potřeba si říct, že z toho vyplývají věci. Jedna věc je to, že to téma je opravdu velmi složité, a druhé téma, je to určité podcenění té problematiky ze strany Ministerstva průmyslu a obchodu.
Říkám to tady s naprostým jasným vědomím, že nechci tady nikoho pomlouvat nebo mu škodit, ale prostě to je realita. Když si vzpomenete na OZE II, třicet dva pozměňovacích návrhů nebo kolik padlo nám, a byl to zákon roku podle nějakého hodnocení, šílenost, OZE III se překonal, tam to bylo skoro třikrát tolik. A teďka vlastně máme relativně jednoduchý návrh zákona, relativně říkám jednoduchý, který měl vlastně usnadnit výstavbu paroplynových zdrojů nad 100 megawattů.
Je to proto, protože ty uhelné elektrárny nám skončí, ať chceme, nebo nechceme. Ta problematika je velmi složitá. Taky do toho musíte dát problematiku uhlí, problematiku tepláren a říkat tady, že někdo vystavuje bianko šek vlastníkům hnědouhelných elektráren, je fakt odvážné tvrzení. To fakt jako takhle není. Já si vzpomínám, že o tento pozměňovací návrh už jsme se hádali v OZE III, kde bohužel se neobjevil, a ty hádky byly opravdu jako drsné a byly opravdu hodně emotivní. Protože řekněme si na rovinu, my všichni víme, kdo provozuje dneska. A já si mezi těmi pěti provozovateli opravdu nevyberu top provozovatele jako Česká republika. To fakt nikdo nemůže myslet vážně. Všichni víme, kdo to provozuje a jak to dělají a jaké problémy s tím vždycky byly a budou. A je potřeba být velmi ostražitý. Takže já považuji tuto část, tuto pasáž tohoto návrhu zákona za velmi vyváženou a ty kontrolní mechanismy přes ERÚ, přes ČEPS a přes MPO podle mě jsou v této etapě dostačující a zcela varuju před tím, aby tato část, nebo aby tento návrh zákona nebyl schválen, protože ono nám opravdu hrozí to, že ty uhelné elektrárny budeme muset vypnout, pokud nebudeme mít tyto kapacitní mechanismy. Protože holt situace na trhu s emisními povolenkami se nevyvíjí příznivě pro energetiku.
Vyvíjí se příznivě pro vlastníky těch, kteří s tím obchodují na tom trhu. Tam se to vyvíjí velmi příznivě, ta cena roste. To je derivát, který má úžasnou vlastnost, na něm nikdy neproděláte. To tak je. Ale já chápu původní cíle Evropské komise, která nutila ty státy tímhle tím mechanismem k tomu, aby prostě odešly od uhlí. Nakonec pamatujete ty debaty, uhelná komise, kdy bude konec uhlí? Říkaly se tady termíny. Zažil jsem hádku, že minulá vláda říkala termín kratší, nová delší, to je všechno bezpředmětné tohleto! Trh to určí. Ačkoliv ten trh je stejně zdeformovaný, tak to stejně určí, kdy to uhlí spadne pod stůl. Ale my jako Česká republika si nemůžeme dovolit tady mít nedostatek stabilních zdrojů. Ty obnovitelné zdroje, to jsou krásné hračky a drahé hračky mezi námi z hlediska výkonu a z hlediska toho, co potřebuje. Ono to na první pohled vypadá, že když nám se rozsvítí sluníčko, že toho proudu je hafo, že máme na rozdávání, řešíme tam mařiče, které prostě nechceme, aby ta energie šla do vzduchu. To normální občan nepochopí tohleto vůbec, že v některý okamžik máme toho proudu tolik, že ho takovým způsobem likvidujeme! A pak se nás ptá: A proč je ten proud tak drahý? No protože obnovitelné zdroje holt mají výkyvy.
Možná někteří tvůrci těch idejí zapomněli, že na zemi je to tak, že se střídá den na noc, že se střídá zamračeno a že svítí sluníčko, že fouká nebo nefouká, to je prostě realita. A bohužel i u vodních zdrojů to platí, že buď prší a je vody dost, anebo neprší, je suchý rok a vody je málo a pak holt bohužel ten proud taky není. Takže my potřebujeme ty stabilní zdroje a to jsou jenom ty točivé, které jsou poháněny buď uhlím, nebo plynem anebo jaderným zdrojem. A jaderné zdroje, propásli jsme to. Já nechci nikomu nic vyčítat, že jsme tady zrušili tendr na Temelín, že jsme se tady handrkovali o připuštění Rosatomu do soutěže. To je všechno minulost! Zapomeňme! To si tady můžeme vytýkat jenom ve Sněmovně, jací jsme byli chytráci nebo jací jsme byli hlupáci, prostě to už je pryč, tohleto!. Ano, můžeme to tady politicky využívat proti sobě jako koalice a opozice, ale výsledek je ten, že žádné jaderné nové zdroje zatím nemáme.
A teď vezměte, jak se těžce rodí na svět výstavba nových dvou bloků. Teď vezměte, jak se dohadujeme o účasti českých firem. Fakt to není jednoduchá věc. A čas, který my potřebujeme, tak čas vůbec nehraje v tuto chvíli pro nás. To je prostě realita, s kterou musíme počítat a my do doby výstavby nových stabilních zdrojů prostě musíme s tím uhlím i s tím plynem počítat, protože plyn je taky špinavá záležitost. To není nic čistého. Já kdybych udělal uhlíkovou stopu plynu a uhlí, tak možná byste se divili, jak by to dopadlo, v čí prospěch. A pokud nebudou jaderné zdroje a prostě nesplní se ten předpokládaný mix jádro, obnovitelné zdroje a částečně plyn, a teď neříkám, že zemní plyn, může to být jakýkoliv jiný plyn, který bude sanovat výpadky těch obnovitelných zdrojů, tak jako pokud tohle se nestane, pokud nedosáhneme tohohle cíle, tak prosím vás, buďme opatrní.
Fakt si někdo myslí, že nám někdo z Evropy pomůže? Že nám dodají pak levnou elektřinu, když ji nebudeme mít? Fakt si to tu někdo myslí? Vždyť se podívejte, co se děje teďka v Evropě a ve světě! To fakt není legrace. A pokud bude proudu v Evropě dostatek a my ho mít nebudeme, tak nám ho prodají draho, protože ho budeme potřebovat. Anebo budeme vypínat průmysl! No to přece nechceme, chceme být konkurenceschopní. Takže prosím, buďme opatrní v těch výrazech o tom, jestli je nám na něco nějaký bianco šek, nebo není, protože tohleto opravdu nám dalo hodně práce. ***
