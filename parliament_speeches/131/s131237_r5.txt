File: s131237.htm
Anchor: r5
Date: 31. schůze, 4. března 2025
Speaker: Poslankyně Zdenka Němečková Crkvenjaš

Speech:
Poslankyně Zdenka Němečková Crkvenjaš: Děkuji, paní předsedající. Já jenom tady ještě na margo svých předřečníků. Také vnímám, že umělá inteligence určitě má místo ve zdravotnictví a určitě je to dobrý pomocník, ale myslím si, že ještě máme co diskutovat, než přistoupíme k tomu, že to nějakým způsobem upravíme v zákoně. Takže já právě spoléhám na to, že nově vzniklá odborná společnost umělé inteligence ve zdravotnictví bude velkým pomocníkem a už existuje i pracovní skupina na Ministerstvu zdravotnictví, takže já věřím, že všechno to časem upraveno bude, a určitě je to potřeba, nicméně já bych varovala před nějakými ukvapenými úpravami, dokud to ještě není pořádně vydiskutováno.
Nyní mi dovolte věnovat se pozměňovacímu návrhu, který jsem připravila společně se svými kolegy Tomem Philippem, Michaelou Šebelovou a Martinou Ochodnickou. Je uveden pod sněmovním dokumentem 6234 a jedná se o povinné e-poukazy. Už v dnešní době funguje elektronická preskripce zdravotnických prostředků. Je to zavedený funkční systém, nicméně stále existují provozovny, je jich menšina, ale existují, které tento systém ještě neakceptovaly a které nevydávají zdravotnické prostředky na e-poukaz. Myslím si, že v rámci digitalizace už je načase to změnit, a jde tady hlavně o to, že pacienti, pokud je jim předepsán e-poukaz a přijdou do výdejny, která ho nepodporuje, tak se musí vracet pro papírový poukaz. Je to zbytečné, protože ten systém už tak dlouho funguje, že navrhujeme, aby po vzoru eReceptu byl taky povinný. A také tak, jak to funguje u eReceptů, budou tam určité výjimky. Je to obdobné zcela, to znamená, že pokud nebude možné předepsat e-poukaz, tak ho můžeme nahradit papírovým, ale jenom v odůvodněném případě. Děkuji za pozornost.

