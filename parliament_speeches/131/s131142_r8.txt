File: s131142.htm
Anchor: r8
Date: 31. schůze, 4. března 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo. Vážené dámy, vážení pánové, volební období se nezadržitelně chýlí ke konci a zákony, které má kapacitu vláda ještě prosadit, by se daly spočítat na prstech dvou dlaní. Jejich upřednostnění se proto musí vážit na lékárenských vahách.
Přestože by Česká republika nutně potřebovala například zákony na dostupnější bydlení, třeba výhodné půjčky pro mladé, přestože potřebujeme pozitivní motivací posílit bortící se pilíře dobrovolného penzijního spoření, naléhavě potřebujeme rychlejší soudní řízení, omezení bujení šedé ekonomiky a černých výplat na ruku, naši startupisté volají po novém zákoně o zaměstnaneckých akciích a najímání zahraničních profesionálů, na naše firmy se žene zelená šikana v podobě nejpřísnější formy ESG reportingu, připravená ministrem financí z ODS Zbyňkem Stanjurou, tak za této situace zvolili TOP 09 a ODS jako svou prioritu mezi všemi vyhazovy bez udání důvodu.
Vyhazovy bez udání důvodu, noční můra rodičů s nemocnými dětmi, lidí ve věku nad padesát let, seniorních zaměstnanců v továrnách nebo montovnách, kteří tak budou moci být jednoduše nahrazeni svými levnějšími agenturními kolegy, často kolegy z dovozu. Pro koho vůbec z TOP 09 a ODS pracují? Pro české zaměstnance určitě ne a bohužel nepracují ani pro české firmy, protože snížením atraktivity zaměstnaneckého poměru v České republice paradoxně v podmínkách nízké nezaměstnanosti nepomůže ani jim. Vyhazovy bez udání důvodu a celá asociální argumentace vládních poslanců - třeba o tom, jak si člověk za několik málo měsíců bez problémů najde odpovídající nové zaměstnání a pohodlně se kvůli němu přestěhuje do jiného města - svědčí o tom, že v TOP 09 a ODS jsou ještě více odtrženi od reality než v době asociální vlády Petra Nečase.
Víte, kolik musí zaplatit člověk, který se přestěhuje do nájmu v Praze nebo v Brně? Dva nájmy, kauce, provize realitní kanceláři, bum a sto tisíc je nenávratně pryč. A víte, kolik si vydělá montér, skladník nebo prodavačka? Takový zaměstnanec, dámy a pánové, těch sto tisíc nemá šanci našetřit ani za pět let a vy si myslíte, že se za pár měsíců přestěhuje do jiného města, a ještě mu pro jistotu prodloužíte zkušební lhůtu, aby náhodou nedostal prémie, úvěr nebo snad dovolenou?
Děkuji, nechci. Za hnutí ANO říkám jasně: Ne! Děkuji, že jste před celým národem ukázali, co jste zač a jak smýšlíte. Vůbec nepochybuji, že pokud se mezi českými zaměstnanci, kterým jste zavedli nemocenskou daň, sebrali slevy na druhého z manželů, školkovné a omezili benefity přeci jen stále našel takový, který by byl ochotný vás zvolit, po dnešku si to rozmyslí i on.
Váš zákon dnes nejspíš neprojde, protože i mezi vašimi vlastními poslanci se našlo několik, jejichž svědomí jim pro tuto asociálnost prostě nedovolí zvednout ruku. To ale nic nemění na tom, že jste ho zavést chtěli a budete-li mít příležitost, uděláte to znovu, budiž proto dnešní den mementem pro všechny zaměstnance v České republice. Ti si vaše priority - a já o tom vůbec nepochybuji - zapamatují a my jim to budeme pro jistotu každý den připomínat. Na to se spolehněte. Děkuji vám za pozornost. (Potlesk z řad poslanců hnutí ANO 2011.)

