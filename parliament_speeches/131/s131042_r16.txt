File: s131042.htm
Anchor: r16
Date: 31. schůze, 4. března 2025
Speaker: Poslanec Zdeněk Kettner

Speech:
Poslanec Zdeněk Kettner: Děkuji. Já nebudu nijak obsáhlý, protože vlastně je to takové repete. Já tady neustále slyším, že Sněmovna je takzvaný suverén, ale v okamžiku, kdy se jedná o vlastních platech, tak se začneme točit do kolečka a začneme řešit, co všechno nejde a proč to nejde. Proto zopakuji to, co řekla kolegyně Štefanová a několik mých předřečníků.
My jako SPD navrhujeme právě to zmrazení platů vyloženě poslanců a ústavních činitelů tak, abychom dali prostor na to vymyslet ten systém tak, aby nedocházelo k tomu, k čemu dochází, že vlastně poslanci si rozhodují o svých platech. To je prostě špatně. My musíme vymyslet nějaký automatický systém, který bude na základě průměrné mzdy nebo na základě výkonnosti ekonomiky, těch možností je vícero, musí být prostě prostor pro širokou diskusi tak, aby to bylo přijatelné pro všechny. My musíme ten systém takzvaně zautomatizovat tak, abychom si o nich nerozhodovali sami, protože samozřejmě z logiky věci to je pro tu občanskou veřejnost absolutně nepřijatelné. A je to celkem logické. Neznám člověka, který v okamžiku, kdy by si měl rozhodovat o svých platech, by si je sám dobrovolně snížil na polovinu, na čtvrtinu a tak dál. To prostě není lidská přirozenost. Proto musíme vymyslet nějaký ten automatický systém. ***
