File: s131210.htm
Anchor: r2
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Nejprve poznámka k prodloužení platnosti evidenčních kontrol, tady se ukázalo v minulosti, že existence evidenčních kontrol nijak neovlivnila množství podvodů. Naopak co má velmi významný efekt, je veřejně dostupná aplikace kontrolatachometru.cz, kde je možné zadat VIN kód vozidla a každému se ukáže, jakými technickými kontrolami vozidlo prošlo, jaký v tu chvíli mělo stav tachometru, a dokonce je tam výpis zjištěných závad. Je to nejjednodušší možný nástroj, který nikoho neobtěžuje, nikomu nevyndává peníze z peněženky, což v případě evidenční kontroly znamenalo minimálně 400 a později i více korun. Tohle je reálný krok, který zmenší administrativu, byrokracii, kterou klademe na řidiče.
Druhá poznámka, co se týče sankcí v případě STK. Pětkrát podtrhuji, že tím návrhem nijak nezvyšujeme strop sankcí. Zůstává stejný, jako byl. Co zavádíme - a to zejména na základě zhodnocení velmi rozdílné praxe v jednotlivých krajích, kde v některých krajích sankce šly reálně téměř do milionů, ale v jiných krajích se pohybovaly za stejné přestupky úplně jinde - tak stanovujeme minimální hranici. Minimální hranici, která je určena 10 procenty toho stropu. To je celé. Nikoho v žádném případě takové opatření likvidovat nebude. Zdůrazňuji, že sankce se nijak neliší, respektive nezvyšují. Zavádí se minimum, a to na úrovni 10 procent stropu.

