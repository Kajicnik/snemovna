File: s131208.htm
Anchor: r2
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Jenom velmi stručně zareaguju. Já nějak nerozporuju ten záměr. A skutečně se zabýváme tím, aby tohle bylo možné. Nicméně tento pozměňovací návrh neřeší řadu věcí, které by pak zkomplikovaly poměrně vážným způsobem reálnou proveditelnost toho opatření třeba tím, že neřeší, co se stane s tím autem, ze kterého tu espézetku odejmeme. My, pokud dneska schválíme ten zákon, tak uděláme další významný krok v tom, že bude možné zasílat hotový řidičský průkaz do boxu nebo na výdejní místo pro spoustu lidí, kteří by se obtížně dostávali na úřad nebo by v tomto směru těžko hledali jinou cestu, tak je to významné ulehčení. A pro příští rok i v souvislosti s koncem smlouvy na výrobu registračních značek chystáme právě další posun v tom, že bude možné i erzety, tedy registrační značky, i malé techničáky, zasílat do boxů. A pak upravíme pochopitelně i tuhle možnost, ale upravíme ji tak, aby pamatovala i na všechny další související stavy, dořešila to, co se bude dál dít s tím vozidlem, ze kterého tu značku sejmeme. Tohle je důležité a aby to bylo koncepční a celistvé, tak potřebujeme to legislativně dotáhnout do konce, ale s tím záměrem v tomto směru souhlasím.

