File: s131279.htm
Anchor: r8
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, pane místopředsedo. Já se tímto hlásím k pozměňovacímu návrhu, který jsem představil v minulém druhém čtení, jak je v souhrnu pozměňovacích návrhů ve sněmovním tisku 779/3 označen jako A1, a to konkrétně k bodům... novelizačním bodům 1, 2, 3, tak jak jsou v tom návrhu obsaženy. Takže to je jenom část toho mého původního návrhu, ta zbylá část, k té se nehlásím, protože ta už je řešena naším společným pozměňovacím návrhem tak, jak ho tady představil pan předseda Cogan.
Dále se hlásím v tom samém materiálu ke svému pozměňovacímu návrhu, který je označen jako A2, to je pozměňovací návrh, který rozšiřuje povinnosti politických stran a hnutí používat transparentní účty i pro své další výdaje. Domnívám se, že by to pomohlo výrazně transparenci politických stran. Současně se tam navrhuje snížit hranici pro členský příspěvek, od které se evidují identifikační údaje přispívajícího člena v příloze výroční finanční zprávy, z 50 000 korun na 5 000 korun, tak jako je to v podstatě standardní u darů pro politickou stranu.
Nemohu souhlasit s tím, co říká Ministerstvo vnitra, které k tomu dalo negativní stanovisko, k těmto dvěma návrhům. Za prvé ministerstvo, když budu mluvit o tom prvním návrhu, tak ministerstvu se nelíbí, že jsem navrhl vyloučit hospodářskou komoru a advokátní komoru a další profesní komory, aby nemohly podle zákona dávat dary politickým stranám. Já si myslím, že to je správně a že ty komory už dneska to, pokud vím, nedělají. Tak nevidím důvod, proč by neměly být upraveny stejně jako ty ostatní právnické osoby, jako je stát, samosprávy, aby nemohly sponzorovat politické strany, když mají také stejnou veřejnoprávní podstatu.
Za druhé, pokud jde o ty transparentní účty, tak ministerstvu se nelíbilo, že by to údajně znamenalo výrazné zvýšení administrativní zátěže politických stran a hnutí. Tak vzhledem k tomu, že ty politické strany už dneska mají transparentní účty na část těch kampaňových aktivit, tak to, že by ve stejném režimu, akorát na jiném produktu od té banky zveřejňovaly informace, tak skutečně žádnou administrativu nepřinese, naopak to zúží prostor pro černé financování v politických stranách. Takže proto si vás dovoluji požádat o zvážení podpory pro tyto mé dva pozměňovací návrhy.

