File: s131054.htm
Anchor: r5
Date: 31. schůze, 4. března 2025
Speaker: Poslankyně Martina Ochodnická

Speech:
Poslankyně Martina Ochodnická: Moc děkuji, vážený pane místopředsedo. Kolegyně, kolegové, vážený pane ministře, já tu stojím jako spolupředkladatelka návrhu zákona, který jste již citoval, za čtrnáct poslanců a poslankyň zdravotního a školského výboru, což je skupina poslanců, kteří se pohybovali i u jiných zákonů, které se týkaly prevence. Jedná se o Josefa Fleka, Ivetu Štefanovou, Věru Adámkovou, Toma Philippa, Zdenku Němečkovou Crkvenjaš, Olgu Richterovou, Matěje Ondřeje Havla, Jana Berkiho, Zdeňka Kettnera, Janu Berkovcovou, Marii Jílkovou, Renátu Zajíčkovou a Kláru Kocmanovou.
Návrh, který předkládáme spolu s kolegyněmi a kolegy, se týká regulace prodeje energetických nápojů dětem a mladistvým. Již dvě předchozí volební období - a to je potřeba připomenout - se novela týkající se regulace energetických nápojů připravovala, a to původně z pera pana primátora Bohuslava Svobody, našeho kolegy, ale také paní profesorky Věry Adámkové, která také na tomto zákonu pracovala a pokračovala v tom s námi dál.
Většina zemí evropských již přistoupila k nějaké regulaci v rámci ochrany veřejného zdraví, především u dětí a mladistvých. Je nutno dodat, že v mnohých evropských zemích kromě té nařízené, tedy legislativní regulace platí také samoregulace, ke které přistoupil sám trh, a tedy nebylo třeba přijímat jakákoli legislativní opatření, protože trh se rozhodl neprodávat energetické nápoje dětem a mladistvým.
V tomto volebním období pracujeme společně na této změně od června roku 2022. Proběhlo několik kulatých stolů, mnoho jednání pracovních skupin, konzultace se zahraničními partnery, kteří již zkušenosti s touto regulací mají. V mezičase se za návrh postavily také oba zmiňované výbory - tedy výbor pro zdravotnictví a výbor pro vědu, vzdělání, kulturu, mládež a tělovýchovu - které již projednaly tento návrh v počátcích, kdy jsme se rozhodovali o tom, jak k regulaci přistoupit. Vláda tento poslanecký návrh podpořila souhlasným stanoviskem, a to 15. listopadu 2024, kde ale byly vzneseny už na tiskové konferenci po jednání vlády požadavky na některé úpravy, a musím za všechny spolupředkladatele říci, že díky podpoře Ministerstva zdravotnictví, ale také Ministerstva zemědělství došlo k požadovaným úpravám a jsou zapracovány tak, jak bylo domluveno, a tak, jak vláda naznačila, že by bylo třeba k tomu přistoupit, plus došlo k některým drobným opravám.
Abych úplně na závěr uvedla, čeho se zákon týká - úplně ve stručnosti - jedná se prosím, kolegyně a kolegové, o regulaci do 15 let, to znamená tak, abychom pokryli základní školu. Otázka bude potom na projednání případně ve výborech, zdali k tomuto věku nepřistoupit jinak. Budeme také chtít regulovat reklamu a také regulovat prodej a konzumaci těchto energetických nápojů ve školských zařízeních a na akcích určených pro děti.
Už úplně závěrem bych jenom dodala pár čísel, úplně stručně. Od roku 2018 do roku 2022 stoupla spotřeba energetických nápojů u chlapců z 16 na 22 procent a u dívek ze 7 na 15 procent. To znamená, že situace oproti době, kdy ten zákon chtěli předkládat, ať už pan primátor Svoboda, nebo paní profesorka Adámková, se stále zhoršuje.
Já moc děkuji všem kolegyním a kolegům, ale také ministerstvům za to, že jsme na tom návrhu spolupracovali, protože opravdu jsme ho řešili napříč celým politickým spektrem ve skupině poslanců školského a zdravotního výboru. Tímto budu moc ráda, když podpoříte, abychom ten návrh poslali konečně do druhého čtení a do projednání ve výborech. Děkuju moc.

