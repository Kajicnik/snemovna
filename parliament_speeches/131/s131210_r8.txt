File: s131210.htm
Anchor: r8
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane místopředsedo. Kolegyně, kolegové, tady byl zmíněn lobbing STK a podobně. Já vám řeknu jeden návrh, o kterém si myslím, že by v budoucnu nebylo špatné pouvažovat, který způsobí, že se vám netrhnou dveře. Existují nějaké podmínky, kdy někdo může provozovat STK. Je to byznys, který je na základě podmínek stanovených státem a je to velmi lukrativní byznys. Co takhle zamezit tomu, aby se stalo to, že někdo skoupí všechny stanice STK a bude výhradním dodavatelem této služby? Co takhle omezit - a myslím to zcela vážně - počet STK na jednu osobu? Já si myslím, že to je velmi zajímavé. Ono to souvisí tady s tím, o čem mluvíme. Nicméně přeji vám hodně štěstí, protože od této chvíle všichni, co se tím zabýváte, budete mít plné kalendáře, až se stanice technické kontroly dozví, co jsem zrovna teď řekla. Přeji hezký den.

