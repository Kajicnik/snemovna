File: s131126.htm
Anchor: r2
Date: 31. schůze, 4. března 2025
Speaker: Poslanec Radek Koten

Speech:
Poslanec Radek Koten: Ještě jednou dobrý den. Já bych se tentokrát chtěl zeptat pana ministra, i když tady není. Doufám, že mi odpoví písemně. V podstatě v těch infuzních stacionářích, které jsou u ambulancích specialistů na různých zdravotních střediscích, nejsou dostupné infuzní roztoky. Za posledních 50 let lékaři takovou situaci skutečně nepamatují a myslím si, že to je skutečně tristní situace našeho zdravotnictví. Jednou tedy nejsou antibiotika, jedny, druhé, třetí, pak zase není Endiaron, teď tedy není naprosto základní fyziologický roztok. Z toho hlediska chemického je to v podstatě lehce osolená sterilní voda. Když už nejsme schopni v České republice v dostatečném množství vyrábět tento fyziologický roztok, nechápu tedy, že nemáme nasmlouvány dodávky. Podle toho, co se mně podařilo zjistit, tak společnost Baxter měla údajně výpadky. Nicméně ty výpadky podle údajů Ministerstva zdravotnictví už jsou někdy z roku 2019 a myslím si, že za tu dobu už se to mohlo dávno vyřešit.
My tady máme i českou firmu, která vyrábí tento roztok ve Středočeském kraji. Nicméně nechápu, že Ministerstvo zdravotnictví nebylo schopno zajistit ani od domácího výrobce tyto fyziologické roztoky a ohrožuje tedy i naše české pacienty. To, kam tato česká firma exportuje, se můžeme jenom domnívat, protože na stránkách se nedozvíme téměř nic. U toho amerického aspoň bylo jasné, že podporuje LGBTQ komunitu. Takže, pane ministře, jakým způsobem vyřešíte tento problém, to znamená nedostatek infuzních roztoků v českém zdravotnictví? Děkuji za odpověď.

