File: s131181.htm
Anchor: r2
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, paní místopředsedkyně. Mám dva body, dvě přihlášky, to je dvakrát pět minut, ale já to nevyužiji určitě. Já si myslím, že se vejdu pod deset minut. Já bych chtěl tady dopředu říct, že mám návrh na dva body, které jsem ale původně navrhovat nechtěl, chtěl jsem interpelovat. Chtěl jsem interpelovat pana ministra vnitra, a protože jste nám opakovaně interpelace zrušili, tak mi nezbývá nic jiného než načíst body. Tak proto možná budete mít třeba pocit, že se to jako do bodů vysloveně nehodí, že se to hodí jako přímo, aby mi odpověděl pan ministr, minimálně v tom jednom případě, ale mně nic jiného nezbývá.
Takže první bod se týká něčeho, co jsem už pana ministra vnitra Víta Rakušana interpeloval v květnu loňského roku, a týká se to zásahu policie na stadionech fotbalových. Loni to bylo při zásahu policie na stadionu v Mladé Boleslavi a v Plzni a teď se vlastně situace opakovala po derby na Letné. Jestli si přečtete výpovědi fanoušků, v tomhletom případě Slavie, tak zásah policie byl namířen i vůči vlastně rodinám a rodičům a dětem, dokonce jsem viděl nějaké fotky modřin u dětí. A mně tady pan ministr minulý rok řekl, že se připravuje nějaká koordinační schůzka, kde bude policie, Ministerstvo vnitra, někdo z fotbalového svazu, zástupci klubů, možná bezpečnostní agentury, já nevím, ale za mě za ten rok se toho moc nezměnilo a já bych chtěl tady tenhleten bod, to znamená, řekněme Bezpečnost na stadionech a role policie, zařadit první bod, první bod ve středu - ne dneska - ve středu, alternativně v pátek. Kdyby byla interpelace, tak se na to pana ministra zeptám, a když tady nebude, tak budu chtít písemnou odpověď, protože já mám tu zkušenost, já na stadiony jezdím i po Evropě a musím říct, že tolik policistů, kolik je v České republice u stadionů, to já jsem nikde neviděl, a přesto se tam necítím méně bezpečně. Vzpomínám si, třeba v Mnichově, tam je 60 000 fanoušků a policistů jsem tam viděl méně než teďka na Letné. (Poslanec Havránek pokyvuje hlavou.) Já jsem rád, že kolega kýve, že je to tak. Nevím, jak ten zásah vznikl, teďka budou nějaká videa na sociálních sítích, ale myslím si, aby po tom zásahu skončilo pět lidí v nemocnici - a bylo to po zápase - tak za mě není úplně v pořádku. Takže já bych chtěl prostě vědět, co se v té věci za poslední rok od mojí poslední interpelace změnilo, jestli Ministerstvo vnitra nějakým způsobem koordinuje činnost s FAČRem a s fotbalovými kluby, aby opravdu se ti lidé tam cítili bezpečně na stadionech. To je první bod.

