File: s131091.htm
Anchor: r2
Date: 31. schůze, 4. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Dobrý večer ještě jednou. Já si dovolím tedy také krátce v obecné rozpravě ještě malinko okomentuju vlastně, že ta debata o tom, jestli používat slovo inkurabilní nebo terminální. Nejsem lékař a přiznám se, že mně za sebe dává větší logiku terminální, to si myslím, že asi je správnější, takže pokud se dokážeme potom shodnout, napravit to, tak mně to tuto logiku dává.
Nicméně teď ještě k těm úpravám u tohoto tisku. My jsme se ještě podívali na situaci, která také pramenila z některých zpětných reakcí teď od kolegyň, kolegů právě z OSPODu i těch, kteří dělají doprovázení u pěstounů. A narazili jsme na jednu, byť na první pohled drobnou věc, ale myslím si, že je docela důležitá, a toto je příležitost, kdy to můžeme napravit tak, abychom v případě, kdy řešíme lidi, kteří se připravují na pěstounskou péči, tak vlastně dneska ten člověk nemá ani nikde v zákoníku práce nárok na náhradní volno, byť neplacené.
Takže já potom v podrobné rozpravě se přihlásím k tomu, že tady načítám, aby vlastně bylo umožněno v okamžiku, kdy je takováto příprava na náhradní rodinnou péči, aby tady byla nová překážka v práci, u které tedy nebude náležitá refundace, ta náhrada, ale aby takový člověk mohl čerpat na to volno, byť neplacené. Tak to je jeden pozměňovací návrh.
Ten druhý, který tady mám, ten se týká tématu, které na první pohled vypadá poměrně jednoduše a vlastně každý člověk rozumný by si řekl, proč to dávno nemáme vyřešeno, a to je vlastně podpora vůči lidem, kteří potřebují osobní asistenci opravdu ve výrazně větším rozsahu než dnes mohou získat. Nicméně my jsme se tím tématem zabývali opakovaně v posledních měsících nebo v posledním roce, roce a půl a vymyslet a najít ten systém tak, aby opravdu pokrýval všechny požadavky a zároveň také byl dobře zacílen, a také aby měl nějaké udržitelné financování s dopady na rozpočet, není vůbec jednoduché. Není. Má to celou řadu otázek systémových, právních, ústavněprávních a tak dále, takže vědom si všech nedokonalostí, tak navrhuji pozměňovací návrh, který se snaží aspoň nějakým dílčím způsobem tu problematiku osobní asistence posunout dál a řešit nad rámec toho, co dneska platíme pokud jde o příspěvek na péči a tu péči, kterou si tito lidé mohou následně zaplatit, tak tady navrhuji tedy řešení, které by bylo pro lidi, kteří jsou ve čtvrtém stupni příspěvku na péči, nevyužívají pobytové služby, jsou tedy v domácí péči, takzvaný čtyři plus. A s tím, že bychom tady umožnili ještě jim zafinancovat péči do rozsahu, když to vezmu ve finančním vyjádření, zhruba 11 600 korun za měsíc. Tím bychom se dostali zhruba na nějakých 12 hodin osobní asistence denně, kterou by tito lidé si mohli načerpat s tím, že abychom se také dokázali popasovat s problematikou podpory de minimis či služeb veřejného hospodářského zájmu, tak jsme přistoupili k tomu, že by takovouto službu by si ten klient objednal a zaplatil a my bychom tu refundaci, respektive to dofinancování těchto nákladů navíc, proplatili potom přímo tomu klientovi.
To je princip tohoto systému, který je zhmotněn do tohoto pozměňovacího návrhu, je to i v tom odůvodnění těch hlavních principů té navrhované úpravy. Takže já už tady nebudu to dál dopodrobna rozvádět a přihlásím se k těm tiskům potom v té podrobné rozpravě. Děkuju vám za pozornost.

