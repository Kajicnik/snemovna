File: s131206.htm
Anchor: r8
Date: 31. schůze, 4. března 2025
Speaker: Poslanec Antonín Tesařík

Speech:
Poslanec Antonín Tesařík: Děkuji. Já mám jenom asi tři takové věci tady k tomuto pozměňovacímu návrhu týkající se taxislužby.
Ta první věc je, že jsem doposud žil v domnění, že pokud chce někdo být řidičem v taxislužbě a získat oprávnění řidiče taxislužby, tak musí mít, musí předložit povolení k pobytu. Myslím si, že tímto krokem se smazává to riziko, které tady zaznělo, to znamená, že to může řídit na turistické vízum. Možná mě někdo přesvědčí o opaku.
Druhá věc je, že tady bylo argumentováno bezpečnostním rizikem. Já skutečně jsem neviděl žádná data, kolik nehod páchají právě tito řidiči z třetích zemí mimo Evropskou unii. Zaznamenal jsem někde dokonce, že to je snad půl promile nehod. Takže nevím, jestli i toto, tato otázka bezpečnosti skutečně stojí na nějakých datech, na nějakém základu.
Třetí věc - pro mě podstatná - je, že i na území města Prahy, Brna, Ostravy se pohybuje řada firem, třeba stavebních firem, které zaměstnávají právě zaměstnance z těchto třetích zemí, kteří mají řidičské průkazy, oprávnění platná, vydaná v těchto zemích, a potom při přesunu, přemístění z místa stavby přesunují právě tyto dělníky třeba na ubytovnu, čili přejíždí přes území hlavního města Prahy, poskytují vlastně službu přepravy pro účely jaksi podnikání té stavební firmy, i když to není bezprostředně ten moment, kdy vlastně účelem té přepravy je přemístění. Ale na druhou stranu tady vidím určitou nerovnost, že někdo v rámci taxislužby je nucen k výměně, a někdo jiný, který poskytuje tutéž službu v rámci stavební činnosti, investiční činnosti, tak nucen není. Takže to je asi všecko. Děkuju.

