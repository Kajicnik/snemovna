File: s131069.htm
Anchor: r2
Date: 31. schůze, 4. března 2025
Speaker: Poslanec Jiří Mašek

Speech:
Poslanec Jiří Mašek: Děkuji, pane předsedající. Já zareaguji na pana ministra i na pana kolegu Bartoše, vaším prostřednictvím. Tam bylo řečeno, že nerad posloucháte, prostřednictvím předsedajícího, pane Bartoši. Samostatný senior, já se od něčeho odrazit musím, buďto to je samostatný senior, nebo je to samostatně žijící mladý člověk, může to být operátor výroby, může to být úředník, může to být začínající zdravotní sestra a oni prostě někde začínají kolem těch 23 000 čistého. Žijeme v normálním státě, se ptám? Pokud toto nestačí na to, aby ten dotyčný mohl tedy bydlet, aby se vešel s těmi 6 583 korunami toho 1,41 násobku životního minima, je to normální? Je normální, aby důchodce do 22 000 včetně prostě to nedal a už si šel potom pro super dávku? Je to normální? Mimochodem, teď je průměrný důchod 21 080, jestli jsem si to správně načetl. Ano, mohl být o 1 000 korun vyšší pro všechny důchodce, kdybyste je o ně nepřipravili celoživotně, možná by to pro pár set tisíc důchodců potom znamenalo, že nespadnou do té kategorie, kteří si pro tu dávku budou muset jít. Mně to prostě přijde nenormální. Tato vláda, která nezvládla ceny energií, kde se náklady na životní potřeby těch lidí enormně zvyšují, tak přece není cestou, aby si záhy pětasedmdesát procent národa chodilo pro superdávky. U důchodců už to tak v podstatě bude, pokud máme tu hranici 22 000. A u těch mladých lidí to bude taky poměrně hodně. Takže bereme to z jiného konce. Já si myslím, že tady hrozí ty kšefty s chudobou. A ještě na nás Evropská unie šije energetické štítky, vymýšlíme zákaz topení dřevem a podobně. Kam tohleto tedy všechno půjde? Všichni budou chodit pro dávky?

