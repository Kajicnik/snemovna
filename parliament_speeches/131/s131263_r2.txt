File: s131263.htm
Anchor: r2
Date: 31. schůze, 4. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová: Děkuju, paní předsedkyně. Ono je někdy těžké po vystoupení Andreje Babiše tu debatu se pokusit nějak strukturovat, ale já se o to tedy, dámy a pánové, pokusím.
A začnu nejprve, než se dostanu k těm osobním útokům na mého náměstka, těmi F-pětatřicítkami, tou debatou, která tady vlastně byla započatá už včera, kdy jsem tady říkala panu předsedovi Babišovi, že oficiálně Německo F-třicetpětky neomezuje, že se ani nechystá F-třicetpětky omezovat. Berte to, prosím, pane předsedo Babiši, jako oficiální informaci a asi je nesmysl tady dokola opakovat ty věci z médií, které německá strana nepotvrdila.
Co se týče toho procesu, který vedl k nákupům F-třicetpětek. Tady bych znovu zopakovala to - a neříkal to pouze pan náměstek, říkala jsem to i já, pane předsedo Babiši - že za pana předsedy Metnara, za pana nynějšího předsedy Metnara... (Odmlčuje se pro rušivý telefon poslance Svobody.) Stando... Děkuju. Že za pana ministra obrany, nynějšího předsedy výboru Metnara, tak že byl zadán nějaký průzkum, který měl za cíl dát nám nějaké vojenské doporučení. A tento průzkum byl takový, pane předsedo Babiši, že byly osloveny právě ty firmy, které vy jste zmiňoval, všechny tyto firmy byly srovnané podle těch nabídek a tyto firmy byly součástí toho vojenského doporučení - já podtrhuji slova vojenského doporučení - které bylo tedy zadáno za pana bývalého ministra Metnara a na jehož základě vláda České republiky rozhodla o nákupu letounů páté generace F-35. Tohle všechno, co vám tady říkám, je doložitelné, dohledatelné. Když budete chtít přijít na Ministerstvo obrany, můžou vám to říct do očí lidé, kteří to zadání pro pana Metnara a jeho tehdejší tým zpracovávali.
Co se týče těch částek k nákupu letounů F-35, tak konkrétní rozpad částek na letouny F-35, na munici, na další komponenty příslušenství, tak ty jsou veřejně dostupné na stránkách Ministerstva obrany - takže opět tady nic nikdo netají a se vším se dá seznámit a je to tam veřejná informace.
Zaznívaly tady některé informace k těm gripenům. Tady bych také ráda na to reagovala, protože to prodloužení pronájmu gripenů bylo z větší části dotažené již za ministra Alexandra Vondry a Vlastimila Picka. Pak, když výsledky toho vyjednávání převzal pan ministr Stropnický, tak ten už na tom nic neměnil.
Výhodnost tohoto prodloužení, které tady pan předseda Babiš zmiňoval, je dána především fází životního cyklu těchto letounů, kdy jsou zalétaná, nejsou tak opotřebená a nepotřebují větší modernizaci. To přece dá rozum. Každý z nás, kdo máme auto, tak je to úplně jako přes kopírák u toho auta. Když si koupíme nové auto, tak to auto má nějaký životní cyklus a čím to auto je starší, tím více do něj musíme investovat v náhradních dílech, v modernizaci, aby nám pořád jezdilo nebo jako v případě letounu létalo, protože chceme to auto udržet při životě co nejdelší dobu. A že v posledním desetiletí toho životního cyklu, pane předsedo Babiši, o kterém se nyní jedná, je přece logické, že ty ceny budou už nákladné. Vždyť jste si to zažili i vy s vrtulníky Sokol, které jsme museli uzemnit až za mé éry, protože už ta ekonomičnost těch modernizací, těch upgradů prostě tady nebyla a už se pod to nechtělo podepisovat ani Ministerstvo financí, aby nám to dalo na výjimku.
Úplně stejný případ teďka řešíme u těch gripenů. Tady se stačí podívat na takzvanou českou vanovou křivku četnosti poruch v čase. A tady opravdu i laik pochopí, v čem je, lidově řečeno, zakopanej pes. A to asi úplně není podstatné, ale ani to číslo, pane Babiši, co jste tady řekl, tak to nesedí. Ale to asi není úplně to nejpodstatnější z té dnešní debaty.
Já bych tady každopádně chtěla říct, že máme za sebou teďka poměrně intenzivní jednání se švédskou stranou, chýlí se ta jednání ke konci, myslím si, že všechna ta jednání, pokud dopadnou tak, jak jsme se dohodli, budou naprosto v pořádku a můžu tady ubezpečit českou veřejnost, že opravdu stojíme o to, aby gripeny létaly úplně do samotného konce svojí životnosti, což si myslím, že se nám podaří. ***
