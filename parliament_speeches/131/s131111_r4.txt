File: s131111.htm
Anchor: r4
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Já už jsem nechtěl vystupovat, ale vzhledem k tomu, že to tady zaznělo podle mě nesprávně, tak považuju za důležité, abychom si ujasnili, abychom všichni věděli, o čem hlasujeme. Protože ta smlouva, pokud já vím, mám ji tady před sebou, všech 16 článků, neobsahuje žádné závazky v oblasti školství ve prospěch České republiky. Tam není žádný závazek kromě toho, že církve budou dodržovat zákony, no tak to snad musíme všichni dodržovat zákony, to není žádný závazek. Takže to je první věc, kterou jsem chtěl uvést na pravou míru.
A za druhé, když se bavíme o pastoračních pracovnících, tak je potřeba říct, že se tady nebavíme o tom právu, které souvisí s mlčenlivostí kvůli zpovědnímu tajemství, ale bavíme se tady o právu obdobném, kterým jsou nadány osoby pověřené duchovní péčí, jako jsou třeba právě ti pastorační pracovníci. Takže je to o něco složitější a v tom spočívá právě ten základní problém. A ty osoby pověřené duchovní péčí jsou duchovními ve smyslu trestního zákoníku. Takže to je celá ta zapeklitost, o které se bavíme, a myslím si, že je důležité, aby toto tady zaznělo zcela jasně, abychom neměli pochybnosti, o čem hlasujeme. Děkuji.

