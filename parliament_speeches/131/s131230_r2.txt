File: s131230.htm
Anchor: r2
Date: 31. schůze, 4. března 2025
Speaker: Poslanec Martin Dlouhý

Speech:
Poslanec Martin Dlouhý: A já tedy velice nerad poslouchám, že jde o komercializaci. To si myslím, že ne. Jestli naše vláda někdy nazývána třeba středopravicová nebo pravicová, tak pan ministr tedy úplně selhává, protože on rozšiřuje možnosti, že to, co bylo zadarmo, tak je ještě toho víc zadarmo. Například udělal tu elektronizaci limitů na léky, což znamená, že lidé to teď už neplatí, pak to dostali zpátky, ale už to rovnou je v elektronickém systému a jim ty peníze zůstanou hned. To znamená, že spoluúčast se zmenšila.
Potom tady rozšiřuje pojištění, to znamená, že zavádí, že to, co nebylo hrazeno, už teď bude hrazeno. Čili také nevím, jak to přispívá komercionalizaci. A vždyť tento systém máme. Týká se podle mě hned několika částí zdravotnictví. Vždyť si vzpomeňte, jak jsou hrazeny léky. Hrazeny léky jsou tak, že vezmeme tu ATC skupinu, vybereme ten nejlevnější lék, ten je plně hrazený a ty ostatní, které jsou dražší, tak přijdete do lékárny a zaplatíte ten rozdíl. Tady je vlastně navrhováno úplně to stejné. Pokud říkáte, že tohle je špatně, pak tedy musím ještě - mám čas - podat nový pozměňovací návrh, kde řeknu: hradíme pouze nejlevnější léky a tam, kde doplácíme, tak tam je tedy ta komercionalizace, takže ty na léky, na které se doplácí, tak vyhodíme z toho zdravotního pojištění úplně, a pak to bude stejné, jako je to teď tady v těch službách, protože v lécích je to teď tak, že platí ten rozdíl. A tento návrh se svým způsobem snaží vlastně tu situaci narovnat, protože kdybychom tohle udělali v lécích, to by nás hnali lidé! To by bylo ohrožení zdravotní péče pro obyvatele! (Předsedající: Čas!) Je to přesně naopak! Děkuji.

