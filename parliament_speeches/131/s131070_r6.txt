File: s131070.htm
Anchor: r6
Date: 31. schůze, 4. března 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuju za slovo, pane místopředsedo. Já si dovolím teď krátce vystoupit nikoliv jako ministr kultury, ale jako bývalý primátor města Plzně a chtěl bych velice vyjádřit velký souhlas s vystoupením mých předřečníků, pana poslance Haase, Havránka a Vojty Munzara. Zastavil bych se právě u toho, co říkal pan kolega Munzar, já to opravdu hluboce podtrhuji a zdůrazňuji. V neposlední řadě Vojtěch Munzar má také bohaté zkušenosti z této gesce na Kladně a Karel Haas z Pardubic a Jiří Havránek je speciálně předkladatelem velmi důležitých změn, které této věci mohou napomoci.
My vlastně se zabýváme tématem, které je nesmírně rozdílné napříč naší zemí. Úplně jiné problémy v problematice bydlení řeší hlavní město Praha, Brno, další, a není jich mnoho, metropole nebo suburbánní prostory metropole obklopující, kde je nějaký důvod nedostatku, zcela jiné problémy se objevují tam, kde třeba bytové kapacity mohou být v mnohem větší míře než ve velkých městech. Ale zase je to bydlení méně dostupné ze sociálních důvodů a jsou také oblasti, kde vlastně dostupnost bydlení úplně tématem není z nějakých důvodů, které nejsou socioekonomicky příznivější, třeba to, že dochází ke snižování počtu obyvatel v těch příslušných regionech.
Já jsem velmi skeptický jako dlouholetý primátor Plzně, že by pomohl nějaký systém postavený na nějakých nových úřadech, lidech, konzultacích takovým způsobem, jako je tento návrh. Já jsem víc zastáncem jednak tržních přístupů, jednak zjednodušení stavebního řízení, které kolega Bartoš, si myslím, nezvládl tak, jak bylo třeba, bohužel to zpoždění budeme dohánět a taky v neposlední řadě iniciativy těch jednotlivých samospráv. Já si myslím, že ty samosprávy samy o sobě vědí, zda a jak mohou lidem na svém území pomoci a nepotřebují k tomu nutně takový zákon.

