File: s131014.htm
Anchor: r1
Date: 31. schůze, 4. března 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. Vážené dámy, vážení pánové, je to až k nevíře, kam všude sahala chapadla korupční chobotnice z kampeličky spoluvlastněné Petrem Fialou a jeho 99 společníky. Jak se ukázalo v minulých dnech, tato odporná instituce, kde se scházeli gauneři, mafiáni a předseda ODS, si sáhla i na peníze ukradené ve fakultní nemocnici Motol.
Jaká náhoda, že výkonný ředitel stavebního gigantu, který potřeboval manipulovat s úplatky na cinknuté zakázky, si pro své finanční machinace nevybral normální banku, ale mafiánskou kampeličku v Celetné ulici. Znovu se ukazuje, v jak toxickém prostředí je Petr Fiala zakořeněn.
Pojďme se podívat na společníky Petra Fialy v této komorní instituci a přemýšlejme nad tím, co je spojuje. Prvním společníkem Petra Fialy byl tedy člověk, který společně s manažery Motola uměle prodražoval stavební zakázky v nemocnici. Místem pro uložení milionů korun, které společně ukradli českému zdravotnictví, tedy pacientům, lékařům a zdravotnímu personálu, se stala Podnikatelská družstevní záložna, toho času spoluvlastněná budoucím premiérem země. Druhým společníkem Petra Fialy byl obchodník nabízející takzvané sociomapování. Pokud nevíte, co to je, nic si z toho nedělejte. Tuto službu kupovali výhradně lidé spojení s kampeličkou, údajně za ni platili desítky milionů. Proč? Krásně jim díky tomu rostly náklady a tím klesala daňová povinnost vůči Finančnímu úřadu. Rekordní suma spojená se sociomapováním? 940 milionů korun. Skoro miliarda, dámy a pánové! Máte přebytečnou miliardu a rádi byste si za ni nechali nakreslit mapu svých sociálních kontaktů? Zeptejte se Petra Fialy, možná vám u svých bývalých společníků dojedná slevu. Někteří jsou kupodivu ještě na svobodě.
Další Fialův společník? Chorvatský obchodník se zbraněmi, který stál za zmizením 900 milionů korun ukrajinského Ministerstva obrany určených na nákup zbraní. Minimálně desítky milionů korun byly vybrány a odneseny z Fialovy kampeličky v Celetné ulici neznámo kým a neznámo kam. Jestli za ně byly nakoupeny investiční byty, kryptoměny, drahokamy nebo volební kampaň, zatím není známo. Jisté ale je, co za ně rozhodně nakoupeno nebylo. Ano, jsou to zbraně pro ukrajinské vojáky.
A kdo byli další Fialovi společníci do sta? Třeba záhadný 83letý důchodce, který se rozhodl poslat ODS dar 850 000 korun. Fantastická investice, jen co je pravda - na důchodcích si Fialova vláda smlsla mezi prvními.
V kampeličce operovali také Fialovi poradci, kteří ji využívali k záhadným obchodům se směnkami, podle České národní banky značně rizikovým obchodům. Hodnota jednoho obchodu? Milion až 10 milionů korun. Jak prozradil jeden ze společníků médiím, peníze si zkrátka přinesli do kampeličky v hotovosti v kufru, tam se z nich stávaly směnky a občas se obchody řízly Panamskou republikou. Skvělá pračka, jen co je pravda. "Takové špičkové lidi kolem sebe potřebuji," odpověděl na žádost o vysvětlení Petr Fiala asi před měsícem v Otázkách Václava Moravce. Neuvěřitelná arogance! Fialova kampelička je zkrátka plná příběhů.
Dámy a pánové, tahle síť propojených mafiánů, šejdířů a podvodníků není žádná náhoda. Nejde o izolované případy. Všechny cesty vedou ke stejné adrese, ke kampeličce v Celetné ulici. A co je nejděsivější? Ve středu téhle korupční pavučiny stojí současný premiér České republiky. Premiér, který káže o morálce, zatímco jeho vlastní minulost je prošpikovaná toxickými vazbami na podezřelé finanční machinace. Premiér, který vyzývá občany k odpovědnosti, zatímco jeho společníci odklánějí stamiliony do daňových rájů. Premiér, který káže o transparentnosti, ale dodnes nedokázal vysvětlit, proč se v jeho kampeličce praly peníze ze stavebních zakázek, ze zbrojních obchodů i z nepochopitelných sociomapovacích výmyslů. Tohle není otázka spekulací, tohle jsou fakta. Fakta, která nesmí zapadnout.
Petr Fiala se rád tváří jako akademik, jako intelektuál, jako člověk, který do politiky vnesl slušnost, ale dnes už víme, že pod tímhle nablýskaným kabátem se skrývá něco úplně jiného. A já se ptám: Jak hluboko sahá tahle chapadlová síť? Kolik peněz proteklo kampeličkou, aniž by si toho někdo všiml? A hlavně, kdy konečně premiér přijme odpovědnost?
Protože, dámy a pánové, žádný slušný člověk nechodí po boku mafiánů, jeho společníci nevymýšlí fiktivní projekty za stovky milionů a nenosí peníze v kufrech, žádný finančně gramotný člověk si nedá milion korun vlastních úspor do nejodpornější instituce v Česku.
Pokud má tahle země mít budoucnost, nesmí ji řídit premiér se skandální minulostí zamotaný do finančních afér, ze kterých mrazí - bývalý spoluvlastník kampeličky, přes kterou tekly peníze kdoví odkud až do jeho vlastního politického institutu. Petře Fialo, opakovaně vás žádám, abyste přestal utíkat, vyvodil odpovědnost a postavil se ke své roli ve své kampeličce čelem.
A vás, dámy a pánové, prosím o zařazení mimořádného bodu s názvem Role Fialovy kampeličky v korupční kauze Fakultní nemocnice Motol. Děkuji za pozornost.

