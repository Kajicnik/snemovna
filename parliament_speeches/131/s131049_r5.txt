File: s131049.htm
Anchor: r5
Date: 31. schůze, 4. března 2025
Speaker: Poslanec Roman Kubíček

Speech:
Poslanec Roman Kubíček: Děkuji za slovo, pane předsedající. Vážený pane senátore, dámy a pánové, já budu velmi stručný, protože toho většina byla řečena.
Upozorním na to, že ty dva pozměňovací návrhy vyjádřily vůli klubu ANO, to znamená, že Senát se zachoval přesně tak, jak bychom se zachovali my, a upozorňovali jsme i při čtení tady v Poslanecké sněmovně, že to vyvolá určité komplikace a že to pro nás bude velký problém.
Potom bych dále zdůraznil to, že pokud tam máte ty stavební předpisy, a tady zaznělo, že to budete opravovat v lex OZE plyn, tak bych před tím vážně varoval, protože my vlastně nevíme, jestli projde a nespadne pod stůl tento zákon, a návaznost lex OZE plyn na tento zákon je velká. To znamená, že my nejsme schopni napravovat tyto věci v lex OZE plyn. A nepředstavuji si, že začneme zaplevelovat tento zákon dalšími pozměňovacími návrhy, protože zatím jsme k panu ministrovi byli velmi vstřícní a ten zákon projížděl jak nůž máslem. Tak to prostě bylo, tak to prostě je. A nedělejte věci, které potom nebudete moct ovlivnit, protože se nakrásně může stát, že lex OZE plyn, který je naprosto nezbytný pro výstavbu nových zdrojů a zachování určité uhlíkové neutrality, neprojde takovým způsobem, jak si představujete, a v globálu nakonec nemusí projít vůbec. Takže bych upozornil na to, že tomuto riziku se vystavujete.
Další věc, která je. Je faktem, že v roce 2021 jsme se vyjádřili k tomu, že vlastně solární daně zůstanou stabilní po celou dobu existence jednotlivých solárních parků a že budeme podporovat další výstavbu. Pro ty nové investory byla naprosto zřejmá situace a mohli se rozhodovat z toho, do čeho jdou. Pokud bychom přistoupili na tuto změnu, kterou jste tam navrhli, na ty jednotlivé individuální kontroly, které nemají oporu ani v právním řádu Evropské unie, tak vlastně znejistíme celý tento sektor a nejsme schopni jim garantovat v rámci nepředvídatelnosti práva, že budou investovat na správném trhu. Proto kladu důraz na váš rozum, kladu důraz na to, že jsme připraveni podpořit senátní verzi, a kladu důraz na to, že nebudeme podporovat původní poslaneckou verzi. Proto vás žádám o zachování zdravého rozumu. Děkuju. (Potlesk poslanců hnutí ANO 2011.) ***
