File: s131227.htm
Anchor: r8
Date: 31. schůze, 4. března 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji. Já bych ráda zareagovala vaším prostřednictvím, pane předsedající, zvláště na paní poslankyni Malou. Jako to, co jste tady říkala, je velice relevantní poznámka. Já musím říct, že i v rámci diskuse, která se rozpoutala víc, než jsem očekávala, a víc, než bych si přála, jsem si opravdu uvědomila, že stanovit jména organizací, které by mohly na tom testu být uvedeny, by nebyl úplně snadný úkol. Já jsem ten úkol tedy dala Ministerstvu zdravotnictví, protože se domnívám, že je zde dostatek erudovaných a opravdu zkušených odborníků a úředníků, kteří jsou zvyklí procesovat mnohem těžší výběr, nežli je tento, ale fakt si uvědomují nebezpečí v podstatě i zneužitelnosti, to znamená, ten druhý pozměňovací návrh právě hovoří - ne tedy o MPSV, ale o Ministerstvu zdravotnictví, kdy by ty internetové stránky spravovalo pouze jako státní, objektivní a myslím si, že, znovu to říkám, i odborně zdatná organizace, a to je Ministerstvo zdravotnictví. To znamená, v tom druhém návrhu vůbec nehovořím o žádných neziskových ani jiných organizacích.
A ještě tedy vaším prostřednictvím jedna malá poznámka ke kolegyni Šebelové. Samozřejmě jako pro ženy, které chtějí mít dítě a mají nějaký zdravotní problém - a bohužel nám těchto žen stále narůstá - je to velký stres a velká životní bolest, ale troufnu si (Předsedající: Čas.) říct, že to, že uvidí na krabičce www.ministerstvozdravotnictvi.cz, (Předsedající: Váš čas.) že pro ně nebude takový stres, jak když potkají maminku s dvojčátky v kočárku. Děkuji.

