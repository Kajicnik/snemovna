File: s131103.htm
Anchor: r5
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Vážené kolegyně, vážení kolegové, vážení členové vlády, spoluobčané. Dnes stojíme před zásadním rozhodnutím, rozhodnutím, které bude mít dopad na vnímání práva a na jednání mnoha lidí v naší zemi na dlouhá desetiletí. Ta smlouva, o které dnes jednáme, to není jen nějaký formální papír, není to nic, co bychom prostě nějakým způsobem zde projednali, a bylo by to pryč. Ne. Bude to mít hmatatelné, naprosto konkrétní dopady na témata právní jistoty, ochranu obětí trestných činů a rovnost před zákonem.
Za Piráty dlouhodobě upozorňujeme, že tato smlouva je pro naši zemi úplně zbytečná. Nepotřebujeme ji, nepřinese nám nic konkrétního, hmatatelného, co by vyvážilo ta rizika. Mimochodem, Česká republika bez této smlouvy funguje od svého vzniku. Neměli jsme žádnou obdobnou smlouvu za první republiky. Tomáš Garrigue Masaryk obdobnou právní úpravu odmítl, a nejenom že vatikánskou smlouvu odmítl Tomáš Garrigue Masaryk, odmítl ji také, a to možná některé překvapím, že ho cituji, Václav Klaus. Odmítla ji i spousta jiných států. Ta řada demokracií, které nepotřebují ke svému fungování se Svatým stolcem takovouto smlouvu, obsahuje třeba katolické Irsko, Belgii anebo anglosaské země, Velkou Británii a Spojené státy americké. Stejně tak ale konkordát nemá ani Mexiko, opět země katolíky myslím velmi hojně obydlená.
Proč bychom ji tedy měli přijímat, navíc v této době, kdy nás v naší zemi trápí opravdu úplně jiné věci? To, co reálně trápí občany a mělo by trápit i vládu, je třeba to, jak nastartovat skutečnou modernizaci naší země, ne návrat do středověku, a to i obracením se k zbytečnému sepětí s jednou církví. Takové věci jako protikorupční audit zdravotnictví, řešení toho, aby se peníze neztrácely, ale používaly pro lidi, a také řešení toho, aby tady byla skutečná důsledná ochrana obětí, to jsou věci, kterým by se vláda měla věnovat, ne tomu, aby vnesla do našeho právního řádu další právní nejistoty.
Jedním z nejkontroverznějších bodů té smlouvy je právě to rozšíření zpovědního tajemství. Pan ministr to nakousl velmi stručně, pan ministr teď neposlouchá...

