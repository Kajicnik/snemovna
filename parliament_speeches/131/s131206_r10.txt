File: s131206.htm
Anchor: r10
Date: 31. schůze, 4. března 2025
Speaker: Poslanec Robert Králíček

Speech:
Poslanec Robert Králíček: Vážený pane předsedající, kolegyně, kolegové, použiju okřídlené Nacherovo úsloví: No, já jsem vystupovat nechtěl, ale když tady pan Tesařík a pan Mašek lidi přirovnávají k pytlům cementu, bože. Jestli přirovnáváte řidiče kamionů nebo řidiče stavebního stroje s řidičem, který vozí živé bytosti, lidi? Vždyť je to něco úplně jiného, nezlobte se na mě.
A to, že je to problém Prahy? Jasně, většinově je to problém Prahy, ale dneska se ty platformy, které tento problém rozvíjí, přesunují i do dalších měst. Takže ano, my si počkáme, až to bude tedy mimo Prahu, protože Praha je tady něco zakletého, protože vždycky, když přijdeme s pražským problémem, tak se na nás sesypou tady regionální poslanci, že tady zase řešíme Prahu. Počkejme, ano, počkejme na tu statistiku, až bude více nehod, až bude více zraněných, a pak to tedy budeme řešit. ***
