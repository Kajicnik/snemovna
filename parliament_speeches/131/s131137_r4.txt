File: s131137.htm
Anchor: r4
Date: 31. schůze, 4. března 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, pane místopředsedo. No, mně přijde, že poslanci ODS a TOP 09 žijou někde ve vesmíru a nevidí, jaká je realita.
Tak nejdřív k panu Jakobovi, kterého tady už nevidím, ten se někde vypařil, prostřednictvím vás, pane předsedající (Pobavení v sále.), tak zodpovědná vláda, pane poslanče, to myslíte tu vaši vládu, která tuhle republiku přivedla na buben a přivedla čtvrtinu lidí na pokraji chudoby? Tak to je opravdu super, jo.
K panu Zunovi, já nevím, vy všechno používáte, že je populistické. Ano, já se bavím s těmi lidmi, kteří hledají práci a říkají mi, že díky levné pracovní síle ze zahraničí ji nemohou najít, protože všude - ať tedy nejmenuju konkrétní skupinu - je tato levná pracovní síla přijímaná. No, a podívejme se na to, jak ta vaše vláda je úžasná, když jste tak ekonomicky zodpovědní, tak za vaší vlády firma Adient propustila 1 100 lidí, Spolana minus 550 lidí, Mitas minus 270 lidí, Zetor minus 200 lidí a mohla bych pokračovat, takže vy jste tak skvěle zodpovědní, že lidi přichází o práci, teď jim chcete dát ještě výpověď bez udání důvodu, aby chudáci neměli už vůbec žádnou jistotu, tak to je opravdu super. Já doufám, že to ti lidi vidí a taky vám to vrátí v parlamentních volbách.

