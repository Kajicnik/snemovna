File: s131059.htm
Anchor: r4
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Pěkné odpoledne, vážená paní předsedající, vážené kolegyně, vážení kolegové, dnes vám již podruhé předkládáme návrh zákona, na který Česká republika čeká nejméně dvacet let. Na to, že tato legislativa pro oblast bydlení chybí, opakovaně upozorňovaly národní i mezinárodní instituce, jako jsou Ústavní soud, Evropská komise nebo Evropský výbor pro sociální práva.
Celá Česká republika se potýká s problémem bytové nouze. Problémem způsobující to, že senioři, rodiny s dětmi a další skupiny obyvatel musí žít na ubytovnách, předražených nevyhovujících bytech obchodníků s chudobou či jsou zcela bez přístřeší. Takových osob je aktuálně v České republice více než 150 000. Pro ně dosud nebyla v legislativě ukotvena systémová možnost pomoci.
Problémy v oblasti bydlení nemají pouze ti nejzranitelnější. Hrozba ztráty bydlení související s nadměrnými náklady na bydlení nebo energetická chudoba v důsledku globálních krizí posledních let jsou problémy, se kterými se potýká stále více českých občanů. Zmírnit nebo vyřešit jejich potíže a zabránit propadu do bytové nouze mnohdy mohou preventivní a poměrně levné zásahy.
Stávající systém pomoci ale může být pro mnoho lidí složitý, málo srozumitelný a hlavně nedostatečný. Návrh zákona, který předkládáme, vychází z dlouholeté praxe odborníků, kteří čerpali z osvědčené praxe. Do systému podpory dle návrhu zákona jsme nezařadili nic, co by se dříve neosvědčilo v zahraničí, ale i v českých podmínkách. Nástroje zákona jsou vyzkoušeny v sedmdesáti projektech napříč republikou, městy, obcemi i řadou neziskových organizací, které v tomto často suplují roli státu. Nejenom obce, které realizují podobné projekty, byly do přípravy zákona zapojeny. Naslouchali jsme také obcím a krajům napříč Českou republikou, protože byť je bytová nouze problém celorepublikový, existují regionální specifika, která byla v návrhu zákona zohledněna.
Od doby, kdy vám byl zde představován zákon naposledy, probíhaly nejenom na poslaneckých výborech intenzivní diskuse, které se promítly do pozměňovacích návrhů. Já si dovolím shrnout ty nejzásadnější změny, které z nich pro systém zákona vycházejí.
Tou vůbec nejvýznamnější je úprava sítě kontaktních míst pro bydlení, tedy klíčového nástroje systému podpory bydlení podle předkládaného zákona, která se zúžila na 115 povinných kontaktních míst pro bydlení na obcích s rozšířenou působností, přičemž zbylých devadesát obcí s rozšířenou působností bude mít možnost opt-in dobrovolného vstupu.
Další úpravy vedou ke zvýšení kontroly v systému podpory bydlení. Jako příklady lze uvést dokládání bezdlužnosti vůči SVJ při zápisu bytu do systému, stanovení postupu posuzování rezidenční segregace při zápisu bytu do systému směrnicí Ministerstva pro místní rozvoj či stanovení nespolupráce s asistencí v bydlení jako důvod k vypovězení nájemní smlouvy. Vzhledem k paralelnímu projednávání zákona o dávce státní sociální pomoci vzešla od spolupředkladatele Ministerstva práce a sociálních věcí potřeba sladění obou reforem. To bude probíhat prostřednictvím vydávání závazných stanovisek Úřadu práce České republiky k žádostem o podpůrná opatření, kterými jsou podporované obecní bydlení, garantované bydlení a asistence v bydlení. Úřad práce České republiky bude v rámci závazného stanoviska určovat, zda může být potřeba podpůrného opatření u domácnosti do evidence podpory bydlení zapsána.
Zmíněné změny se odrazily i v nutnosti odložení účinnosti zákona na 1. leden 2026, u některých nástrojů až na 1. červenec 2026. Návrh zákona se opírá o robustní datovou základnu. Víme, s jakými zdroji můžeme počítat, víme, že je zákon realizovatelný, a hlavně že bude efektivní. Nic na tom nemění ani zmíněné úpravy. Pro zavedení systému podpory není nutné nabrat stovky nových úředníků, poradenství na obcích mohou vykonávat stávající proškolení pracovníci. Každý občan České republiky má mít možnost odborného poradenství a případně zařazení do systému podpory. Stejně tak obce chtějí v mnoha případech řešit bytovou situaci obyvatel a potřebují dlouhodobou systémovou podporu.
Nepředkládáme všespásné řešení, ale potřebný základ toho, co mnohé evropské státy už dnes realizují. Spolu s investicemi do bydlení a ukotvením dostupného nájemního bydlení nastavujeme cestu, která postupně povede k řešení krize bydlení v České republice. Předložený zákon považujeme za nezbytný i z důvodu, že stávající neřešení problémů bytové nouze je pro státní pokladnu velmi drahé. Dle našich výpočtů jsou to 4 miliardy korun ročně. Pokud se tomuto problému nepostavíme čelem teď, bude bytová nouze narůstat, stejně jako její náklady. Každý odklad zákona, tedy skutečného řešení, se prodraží nám všem. Na co ale musíme jako zákonodárci myslet, je především fakt, že důstojné bydlení představuje absolutní základ bezpečného a zdravého života rodin a domácností a vůbec obyvatel České republiky. Děkuji vám za pozornost. ***
