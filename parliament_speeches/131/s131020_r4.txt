File: s131020.htm
Anchor: r4
Date: 31. schůze, 4. března 2025
Speaker: Poslankyně Jana Pastuchová

Speech:
Poslankyně Jana Pastuchová:: Děkuji, pane místopředsedo. Vážené kolegyně, vážení kolegové, jsem ráda, že tu sedí alespoň dva poslanci za STAN, z toho jeden z Libereckého kraje, protože i když vím, že může někdo namítat, že tento bod sem nepatří, protože se jedná o jeden kraj v České republice, ale já si myslím, že to sem patří, protože je vlastně spojený se stranou ve vládní koalici, a to se STANem. Můj bod pro zařazení jsem nazvala Morální závaží vládní koalice.
Minulý týden jsme na krajském zastupitelstvu hlasovali o odvolání hejtmana Martina Půty z pozice hejtmana. Kdo je Martin Půta? Je od listopadu 2012 hejtmanem Libereckého kraje. Od října do listopadu 2017 byl poslancem Sněmovny, od dubna 2014 byl místopředsedou Asociace krajů, od června 2024 je radním a do roku 2012 byl starostou Hrádku nad Nisou. Od března roku 2014 do prosince 2015 byl předsedou hnutí STAN. Ačkoliv tedy STAN a Starostové pro Liberecký kraj mění svoje názory, jak se jim to zrovna hodí, protože někdy je to SLK, někdy je to STAN, k sobě nepatří, tak spojení se STAN a s vládní koalicí u této věci nemůže být pochyb.
Kdo je také Martin Půta? Nejen člověk obviněný, ale nezávislým soudem člověk odsouzený - byť, opakuji, nepravomocně - za přijetí úplatku a zneužití pravomoci veřejného činitele. V jakékoliv státní společnosti, v jakékoliv krajské nebo městské společnosti by takový člověk okamžitě byl zbaven vedení a pokládám to za správné. U hejtmana kraje tomu tak ovšem paradoxně není. Vyřeší se to tak, že se dá v krajském zastupitelstvu hlasovat o vyslovení nedůvěry - nikoliv důvěry, protože tam by už výsledek nebyl tak jistý - a hejtman zůstává hejtmanem ne proto, že by od svých kolegů v zastupitelstvu měl tak velkou podporu, ale zůstává hejtmanem, protože mu nebyla vyslovena nedůvěra; nikoliv proto, že by našel dost hlasů na svou podporu, ale proto, že opozice nemá dost hlasů na vyslovení nedůvěry, a 7 koaličních politiků, kteří neměli chuť se za hejtmana Půtu postavit, se alibisticky zdrželo hlasování. Můžeme si domýšlet, že to bylo 5 koaličních poslanců za SPOLU, ale ještě 2 zastupitelé pravděpodobně, i když to bylo hlasování tajné, právě ze Starostů pro Liberecký kraj.
Já se teď obracím právě na koaliční poslance, na ty, kteří se pořád ohánějí morálními měřítky. Vy v tom nevidíte problém, když znáte fakta? Když víte, že známý hejtmana Půty měl jako protislužbu donášet hejtmanovi informace na jeho politické konkurenty a úředníky? Když bylo veřejně řečeno, že stavební firma Metrostav si vodila hejtmana na vodítku? Nebo nevíte, že v dubnu 2024 policie zabavila hejtmanovi Půtovi mobil a notebook, a to ve stejné době, kdy uskutečnila razii na libereckém magistrátu a v sídle liberecké firmy Syner? Proč? To vlastně nevíme, ale pochybnosti zůstávají. Údajně mělo jít o megalomanskou solární elektrárnu v Ralsku. Ani to vám nestačí? ***
