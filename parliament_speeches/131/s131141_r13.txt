File: s131141.htm
Anchor: r13
Date: 31. schůze, 4. března 2025
Speaker: Poslanec Tomáš Kohoutek

Speech:
Poslanec Tomáš Kohoutek: Vážená paní předsedající, vaším prostřednictvím, k tomu výkladu, já si myslím, že ten pojem "prostřednictvím" už i přesto tady přeháníme, a myslím si, že ten výklad nebo ten úzus je až na můj vkus moc exponovaný, protože podle mého názoru by mělo zaznít "prostřednictvím"... Pokud například budu chtít mluvit na pana primátora Svobodu, tak samozřejmě nemůžu říct "vážený pane primátore Svobodo", ale musím říct "vážený pane primátore Svobodo, prostřednictvím paní předsedající".
Ale když tady většina z nás se vyjadřujeme k diskusi, která tady proběhla, a někdo z nás řekne, že třeba kolega Vondráček něco řekl, tak si myslím, že nemáme vůbec potřebu ani nutnost říkat, že to řekl vaším prostřednictvím, protože on to řekl sám za sebe a já jenom konstatuju to, že kolega Vondráček něco řekl.
Takže kolegové, nebuďme zbytečně moc sebemrskačští, protože si myslím, že to "vaším prostřednictvím" skutečně přeháníme a nadužíváme. Je to zbytečné, a když si pak přečtete ty stenozáznamy, tak to ani nedává smysl, "vaším prostřednictvím" bychom měli říkat skutečně jenom, když chceme ukázat a oslovit konkrétního kolegu, ale nikoliv, že kdokoliv co tady řekl, musíme říct, že to řekl "prostřednictvím". Za mě to je nesmysl. Děkuju. (Potlesk.) ***
