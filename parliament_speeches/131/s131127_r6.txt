File: s131127.htm
Anchor: r6
Date: 31. schůze, 4. března 2025
Speaker: Poslanec Radek Koten

Speech:
Poslanec Radek Koten: Děkuji, paní předsedající. Dámy a pánové, vážený pane ministře, já už jsem tady několikrát interpeloval tuto záležitost. Nicméně vzhledem k tomu, že se podařilo v tomto týdnu tedy protlačit jak televizní poplatky, tak platy ústavních činitelů, tak si myslím, že je poměrně aktuální tento dotaz vznést znovu. Co se týká financování České televize a Českého rozhlasu, tak to si myslím, že bude pokryto i v těch následujících letech tím, že ty měsíční poplatky za Českou televizi a Český rozhlas budou každý rok valorizovány. My tady máme nějaký určitý počet kanálů jak tedy Českého rozhlasu, tak České televize, které jsou momentálně vysílány, nicméně v těch multiplexech je zařazen i program ukrajinské televize a ukrajinského rozhlasu.
Chtěl bych se vás zeptat tedy, z jakých peněz jsou financovány tyto celoplošné programy v těch multiplexech, zda tedy na to přispívají čeští koncesionáři, protože je to vlastně v těch multiplexech, kde se tedy přijímají české programy, tak zda tedy nám ukrajinská strana za to šíření jejich signálu něco platí, nebo zda to platí tedy čeští daňoví poplatníci v těch zvýšených poplatcích. Děkuji za odpověď.

