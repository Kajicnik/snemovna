File: s131128.htm
Anchor: r8
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Ano, tak ještě jednou. Mohli jsme se rozhodnout, že nebudeme mít nic, anebo máme byť kompromisní, ale funkční znění toho zákona. Já stále opakuji to, že to, co říkáte, a tak, jak vyjmenováváte položky, komodity, které mají ti lidé k jídlu, tak to si myslím, že je nějaká obrazná nadsázka.
Myslím si, že lidé, kteří jsou v nějaké bytové nouzi, anebo jsou v ohrožení, a riziku, že je bytová nouze může postihnout, tak to je další nástroj toho zákona. To znamená, ten zákon neřeší jenom to bydlení samotné, ale řeší vlastně i tu prevenci, řeší asistenci, řeší provázení tím bydlením, aby v momentě, kdy se člověk nějakou událostí, snížením příjmů přichází o zaměstnání, rozvod, žena se stane samoživitelkou, tak aby dokázal těmhle těm lidem pomoci všemi dostupnými konzultacemi, opatřeními, podpůrnými opatřeními, asistencí a vyvarování se toho, aby o to bydlení nepřišli. Navíc v bytové nouzi, jsou mnohdy lidé, kteří mají určitou úroveň přímo, ale to bydlení je nevyhovující, přeplněné byty, ubytovny a tak dále, a tam samozřejmě na ně cílíme také.
Takže já znovu opakuji, že nesdílím vaše obavy a výhrady k tomu, že by ten zákon byl nefunkční, naopak ten formát zákona tak, jak je dneska postaven, je nějakým základem toho, jak bytovou nouzi řešit. Kumulovaný problém bytové nouze v České republice nevznikl z roku na rok, je to opravdu kumulovaný problém, kdy máme nějakých 160 000 v tom bezprostředním ohrožení bytovou nouzí. A tam si myslím, že ten zákon může udělat spoustu dobré práce.

