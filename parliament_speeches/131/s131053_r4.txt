File: s131053.htm
Anchor: r4
Date: 31. schůze, 4. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji, vážená paní předsedkyně. Kolegyně, kolegové, já si dovolím tady představit za skupinu poslanců a stručně okomentovat předložený návrh zákona o podpoře sportu, který v této novelizaci upravuje jednu naprosto drobnou věc, a sice to, abychom mezi ministerstva, která mohou zřizovat sportovní centra, kromě Ministerstva obrany, Ministerstva vnitra, Ministerstva školství zařadili ještě Ministerstvo práce a sociálních věcí.
Souvisí to i s koncepčními změnami a rozšířením podpory sportu také pro parasportovce tak, abychom pro ně zajistili opravdu systematickou, dlouhodobou podporu. Kdo jste sledovali paralympiádu v Paříži v loňském roce, tak jste mohli vidět, že dneska tato událost má stejnou úroveň jako profesionální olympiáda, nejenom co do návštěvnosti, ale především také co do výkonů parasportovců, kteří se tam účastní. Nejde jenom o paralympiádu, jde také o jiné sportovní akce na národní, evropské i světové úrovni.
Dnes není ze strany státu systémová podpora především v oblasti zajištění podpory úvazků těchto poloprofesionálních, profesionálních sportovců. Touto změnou se nejedná o žádné budování infrastruktury, budeme počítat s tím, že se bude využívat stávající infrastruktura jednotlivých sportovišť pod jednotlivými už současně fungujícími centry, ale jde čistě o podporu finanční, aby ti lidé mohli být profinancováni z pohledu opravdu právě těch úvazků, které je potřeba zabezpečit na olympijský cyklus. To je tedy smyslem té drobné změny, kdy se doplňuje do tohoto výčtu Ministerstvo práce a sociálních věcí.
Já tedy bych byl rád ještě, abychom udělali jednu drobnou úpravu legislativně technickou, kdy tady původní navrhovaná účinnost této novely zákona byla od 1. dubna 2025. S ohledem na drobný posun v čase - jsme už v březnu - tak si dovolím tedy potom i navrhnout ještě to, abychom přesně upravili: v čl. 2 se slova "dnem 1. dubna 2025" nahrazují slovy "prvním dnem kalendářního měsíce následujícího po jeho vyhlášení". Tak toto ještě avizuji.
Tolik za mě do úvodu a děkuju za podporu, myslím si, že logickou, správnou z hlediska podstaty věci a vlastně napříč tady námi všemi. Děkuju.

