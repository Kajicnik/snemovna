File: s131001.htm
Anchor: r1
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Vážené paní poslankyně, vážení páni poslanci, vážení členové a členky vlády, zahajuji 131. schůzi Poslanecké sněmovny a všechny vás zde srdečně vítám.
Aby byla zaznamenána naše účast, jako vždy vás nejprve odhlásím a požádám, abyste se všichni přihlásili identifikačními kartami, a dále požádám o oznámení, kdo případně žádá o vydání náhradní karty. Sděluji, že s náhradní kartou bude jednat a hlasovat pan poslanec Roman Kubíček a její číslo je 10.
Organizační výbor Poslanecké sněmovny stanovil návrh pořadu 131. schůze dne 20. února tohoto roku a pozvánka vám byla rozeslána elektronickou poštou téhož dne.
My nyní přistoupíme k určení dvou ověřovatelů této schůze. Přivolávám kolegyně a kolegy z předsálí.

Navrhuji, abychom určili jako ověřovatele této schůze pana poslance Toma Philippa a pana poslance Petra Vránu. Táži se, zda má někdo nějaký jiný návrh na určení ověřovatelů této schůze? Není tomu tak, takže přistoupíme k hlasování.
Zahajuji hlasování o ověřovatelích, navržen je pan poslanec Tom Philipp a Petr Vrána. Kdo je pro? Kdo je proti?
V hlasování číslo 1 se účastnilo 151 hlasujících, pro 147, proti 0. Konstatuji tedy, že jsme ověřovateli 131. schůze Poslanecké sněmovny určili pana poslance Toma Philippa a pana poslance Petra Vránu.

Dále sděluji, že do zahájení schůze požádali o omluvení své neúčasti na jednání tito poslanci a poslankyně: jde o pana poslance Pavla Bělobrádka, ten se omlouvá z celého jednacího dne ze zdravotních důvodů, Stanislava Blahu, ten se omlouvá z celého jednacího dne z rodinných důvodů, pan poslanec Jaroslav Dvořák, ten se omlouvá z celého jednacího dne ze zdravotních důvodů, Pavel Kašník do 16 hodin ze zdravotních důvodů a Karla Maříková do 14.30 hodin z pracovních důvodů.
Z členů vlády se omlouvá pan ministr Mikuláš Bek z celého jednacího dne z pracovních důvodů, Martin Dvořák z celého jednacího dne z důvodu zahraniční cesty, Petr Hladík z celého jednacího dne z pracovních důvodů, Petr Kulhánek od 17 hodin z pracovních důvodů a Marek Výborný do 15.30 hodin z pracovních důvodů.
Vnímám paní poslankyni Maříkovou, že ruší omluvu, pan ministr Výborný je zde také přítomen, ten také ruší omluvu. To by byly prozatím došlé omluvy.
A nyní přistoupíme k návrhu pořadu 131. schůze tak, jak je uveden na pozvánce. Já vás nejprve seznámím s návrhy, na kterých se shodlo dnešní grémium, kdy navrhujeme následující postup jednání v tomto týdnu.
Dnes, tedy v úterý 4. března, navrhujeme projednávat body v následujícím pořadí: bod 1, to je novela zákona o platu a dalších náležitostech, bod 2, to je novela energetického zákona, a poté bod 7, 22, 14, 11, 13, 19 a 21.
Zítra, tedy ve středu 5. března, bude od 9 hodin ráno pokračovat přerušená 129. schůze Poslanecké sněmovny a pět minut po jejím skončení bychom pokračovali ve 131. schůzi, a to projednáváním následujících bodů - bodu 150, 157. Připomínám, že po skončení dopoledního jednání bude zasedat organizační výbor. V 15 hodin bychom poté pokračovali projednáváním neprojednaných bodů z úterý 4. března.
Ve čtvrtek 6. března navrhujeme po projednání bodu 233, což jsou odpovědi členů vlády na písemné interpelace, ale nejdříve však v 11 hodin projednávat body z bloku smlouvy ve druhém čtení, a to v pořadí 158, 159 a 161, tato čísla bodů, a dále body 163, 164 a 166 z bloku smluv v prvním čtení. V případě, že bychom tyto body nedoprojednali před vyhlášením polední přestávky, pokračovali bychom v jejich projednávání po skončení bodu 234, což jsou ústní interpelace.
V pátek 7. března bychom projednávali body z bloku třetích čtení.
Toto je tedy z mé strany vše, na čem se shodlo grémium. Nyní požádám, abyste se vyjádřili k návrhu pořadu i vy, paní poslankyně a páni poslanci, přičemž samozřejmě jako první dostanou slova ti, kteří jsou přihlášeni s přednostním právem. V této řadě přednostních práv - já přečtu pořadí - je nejprve přihlášen pan předseda Marek Benda, potom pan předseda Andrej Babiš, paní předsedkyně Alena Schillerová, Tomio Okamura, Radim Fiala, Vlastimil Válek a Jakub Michálek. To je pořadí nyní přihlášených přednostních práv.
A jako prvního tedy vyzývám pana předsedu Marka Bendu s vystoupením k návrhu pořadu. Prosím, pane předsedo.

