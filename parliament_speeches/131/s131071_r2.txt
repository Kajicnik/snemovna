File: s131071.htm
Anchor: r2
Date: 31. schůze, 4. března 2025
Speaker: Poslankyně Eva Fialová

Speech:
Poslankyně Eva Fialová: Já moc děkuju za slovo. Já bych využila toho, když je tady pan ministr a přišel mezi nás tady k tomu diskutovat a mám na něj opravdu praktické dotazy, protože opravdu ten pozměňovací návrh jsme neviděli a nemohli jsme ho prodiskutovat na výboru. Já bych se na to jinak ptala, proto se na vás opravdu obracím a byla bych ráda, kdyby to tu bylo vysvětleno, a využila vaší přítomnosti.
První otázka, jestli se nám tu může vysvětlit ten výpočet na to životní minimum podle těch nově uvažovaných parametrů, protože nejsme schopni se tu shodnout na tom, co je fiktivní dávka odečtená od toho výdělku, tak ať v tom máme jasno. Opravdu je to praktická otázka, kterou bych ráda, aby tady zazněla na mikrofon, protože se neshodujeme, jestli je to 6 000 a tak dále, nebo jak je to vlastně myšleno.
Další otázka, jak dlouho bude trvat vydat závazné stanovisko Úřadu práce o to, když odejde z toho kontaktního místa na Úřad práce žádost o toto závazné stanovisko. To mě velice zajímá, protože nechci držet ty lidi, když už to bude, v nějakém vakuu, aby měli co nejrychleji rozhodnutí.
Třetí věc, která by mě velice zajímala, a ta bude nepříjemná, jakým způsobem se připravuje na ministerstvu metodika ohledně poskytování asistence? Teď budu narážet na neziskové organizace, které do toho můžou být zapojeny, které už v současné chvíli jsou v registrovaných službách, ty půjdou mimo. Ale řeknu úplně konkrétní příklad a nechci, aby se někdo jménem unařil (urazil?). Anička Nováková bude dělat pro neziskovou organizaci XY, oddělá si těch svých dvacet až padesát klientů za den, kdy udělá nějaký úkon do tabulky podle zákona o registrovaných službách a vedle toho bude mít úvazek o asistenci a bude se starat intenzivně o deset rodin, s čímž já nemám problém, ale chci to tu jenom vysvětlit, jak se tyto případy budou řešit, protože jsou to naprosto totožné služby, které budou tuhle službu v terénu vykonávat. Děkuju za odpověď.

