File: s131031.htm
Anchor: r2
Date: 31. schůze, 4. března 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. Vážené dámy, vážení pánové, neprofesionalita a pomalost už u Fialovy vlády nikoho překvapit nemůže. Zpackaná novela zákona o platech ústavních činitelů je jen dalším z legislativních paskvilů vedle nefunkční windfall tax, totalitářského zákona o činnosti pro cizí moc nebo třeba důchodových změn, které bez náhrady připravily 100 000 našich občanů o možnost předčasného důchodu. V případě tohoto platového zákona se ale k neprofesionalitě a neakceschopnosti přidal ještě třetí nehezký atribut, a tím je hamižnost. Pojďme ale postupně, jak šel čas.
Nejprve přišla na řadu chronická pomalost. Přestože nález Ústavního soudu o neústavnosti trvalého snížení koeficientu pro výpočet platové základny soudců přišel už v květnu loňského roku, vláda dlouhé měsíce nedělala vůbec nic. Přestože bylo jasné, že bude nutné přijmout novou právní úpravu, Fialův tým si užíval svá pověstná pondělíčka a pátečky, čas plynul a plynul, až na poslední chvíli Marian Jurečka se Zbyňkem Stanjurou upekli zákon, který měl údajně v reakci na Ústavní soud přidat politikům neuvěřitelných 14 procent ročně. S jeho předložením a související medializací hezky potichu čekali na to, až proběhnou zářijové krajské a senátní volby.
Zatímco ve Stanjurově návrhu státního rozpočtu chyběly miliardy na důchody, pro školníky, kuchařky, uklízečky a další nepedagogické pracovníky ve školství, bez problémů se v něm objevil naprostý dostatek peněz na přidání politikům téměř o sedminu. Je tohle snad něco jiného než hamižnost? Ne, je to ukázková hamižnost. Ti stejní politici, kteří způsobili největší propad životní úrovně ze všech národů na světě, ti politici, kteří znehodnotili mzdy v České republice o 25 procent, ti stejní politici si chtěli zvednout plat o 14 000 měsíčně a pan premiér Fiala dokonce o 37 000 měsíčně. Hamižnost a papalášství v té nejryzejší podobě.
Jenže co čert nechtěl? Vysněné přidání, které mělo bezesporu fungovat jako finanční polštář na cestu do opozičních lavic, Fialově vládě kromě pomalosti a hamižnosti nakonec překřížila jejich chronická neprofesionalita. Ta se naplno ukázala v pořadu Co na to premiér, kde krátce po představení tohoto hanebného záměru Petr Fiala s kamennou tváří tvrdil, že zvýšení výplaty o 14 procent nařídil politikům Ústavní soud. Ano, ten Ústavní soud, který se proti těmto nepravdivým slovům premiéra musel poprvé ve své historii veřejně ohradit, že nikomu nic nenařídil, a že kdyby si politici nezvedli plat o jedinou korunu, bude mu to šumafuk. To už volně parafrázuji, i když tak to z jeho vyjádření vyplývá, což nakonec vláda potvrdila tím, že místo 14 procent schválila návrh na zvýšení platů politiků o 6,95 procenta.
Bohužel všechny tyto zásahy už přicházely ve chvíli, kdy vládě nezbýval čas. Zákon nebyl řádně prokonzultován ani v připomínkovém řízení, ani s kompetentními legislativci, neřkuli v Parlamentu, ale na tohle všechno už jsme si u této vlády zvykli. Výsledkem byl paskvil, chaotický, zcela špatný a nevhodně načasovaný návrh zákona, který v době katastrofálních povodní, mimořádného zvyšování schodku, zvyšování daní, škrtů v důchodech a porušování slibů s odkazem na mimořádnou situaci zvyšuje platy politiků skoro o 7 procent.
Vůbec se nedivíme, že vám to prezident republiky hodil na hlavu. Poprvé za tři roky vaší amatérské vlády jste alespoň pocítili dopady svého chaosu na vlastní kůži. Dosud jste totiž tuhle medicínu ordinovali ve velkém hlavně seniorům, studentům na brigádách, zaměstnavatelům nebo třeba lidem, kteří si plánovali cokoliv postavit, ale kvůli kolapsu stavebního řízení nemohli. Rozumím tomu, že se vám tahle medicína nelíbí a kroutíte nevěřícně hlavou, a dobře vám tak. ***
