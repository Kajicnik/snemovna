File: s131147.htm
Anchor: r6
Date: 31. schůze, 4. března 2025
Speaker: Poslankyně Pavla Pivoňka Vaňková

Speech:
Poslankyně Pavla Pivoňka Vaňková: Tak děkuji za slovo. Dobrý den, vážené dámy, vážení pánové. Já bych za klub Starostů ráda řekla naše stanovisko k tomuto tisku. My velmi podporujeme flexinovelu zákoníku práce, je tam spousta opatření, které opravdu pomůžou rozhýbat pracovní trh. Za nás za Starosty s tím rozhodně nekončíme, chceme i dál a ve svém programu budeme prosazovat další nástroje, které k té flexikuritě, jak ji známe ze západních zemí, ještě přispějí.
Co se týká již několikrát zmiňované výpovědi bez udání důvodu, tak naše stanovisko je jasné, nemění se. Od začátku projednávání avizujeme za klub Starostů a nezávislých, že toto opatření, tento pozměňovací návrh našich koaličních kolegů nepodpoříme. Nepodpoříme ho z několika důvodů. Opravdu nemáme tu politiku zaměstnanosti nastavenou tak, abychom měli ten záchytný polštář pro takto propuštěné zaměstnance, nemáme nastavené fungování úřadů práce ještě na takové úrovni, jako je například v Dánsku, abychom výpověď bez udání důvodu mohli do našeho pracovního práva zavést. Proto bude naše stanovisko - a je naše stanovisko - negativní.
Velmi mě mrzí, že projednání tohoto tisku se takto natáhlo, protože je více než jasné už několik měsíců zpátky, že ty hlasy pro to nebudou. Bavíme se tady o tom pořád dokola a přijde mi to, jako že těmi vašimi názory si tady akorát děláte propagaci pro ochozy a pro galerii. Takže výpověď bez udání důvodu dnes neprojde, hlasy na to nejsou. Děkuji za pozornost.

