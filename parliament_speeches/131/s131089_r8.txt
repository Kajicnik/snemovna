File: s131089.htm
Anchor: r8
Date: 31. schůze, 4. března 2025
Speaker: Poslanec Jiří Navrátil

Speech:
Poslanec Jiří Navrátil: Děkuji za slovo, paní předsedající. Vážený pane ministře, vážené kolegyně, vážení kolegové, dovolte mi, abych vám představil koaliční pozměňovací návrh, který do systému nahrál kolega Vít Kaňkovský a který předkládáme společně s koaličními kolegy Romanou Bělohlávkovou, Janou Bačíkovou, Marií Jílkovou, Martinem Dlouhým, Pavlou Pivoňka Vaňkovou a Janem Bauerem.
Návrh reaguje na rizikový stav, který nastal po 1. lednu 2025 v některých akutních krizových situacích péče o ohrožené děti. Jak je všeobecně známo, tak po legislativních změnách, které nastaly v posledních letech v zákoně o sociálně-právní ochraně dětí a souvisejících právních předpisech, již není možné v krizových situacích umístit ohrožené děti do tří let do ústavního zařízení péče o ohrožené děti. Dlouhodobá snaha, aby péče o ohrožené děti byla zajišťována v rodinách, tedy formou náhradní rodinné péče, je určitě pozitivním krokem. Praxe ale ukazuje, že v některých situacích, kdy jde takzvaně o akutní ohrožení dítěte, v daném regionu není v té době k dispozici konkrétní pěstounská rodina, je bezvýjimečný zákaz předání ohroženého dítěte, poskytování ochrany a pomoci v zařízení pro děti vyžadující okamžitou pomoc, takzvaných ZDVOPech, příliš restriktivní a rizikový. ***
