File: s131186.htm
Anchor: r3
Date: 31. schůze, 4. března 2025
Speaker: Poslanec Jiří Horák

Speech:
Poslanec Jiří Horák: Děkuji moc, paní předsedající, dámy a pánové, vážené dámy, vážení pánové, já bych rád odůvodnil svůj pozměňovací návrh týkající se povolování a výstavby staveb pro bydlení jako veřejný zájem, který je nahrán v systém pod číslem 6285. Konkrétně se jedná o změnu stavebního zákona č. 283/2021 Sb., kdy v § 1 se doplňuje nový odst. 4, který zní: "Povolování a výstavba staveb pro bydlení nebo souvisejících staveb veřejné infrastruktury, které se nachází v zastavitelném území a jsou v souladu s územně plánovací dokumentací, je veřejným zájmem."
Prohlubující se krize v dostupnosti bydlení v České republice, která je způsobena mimo jiné nedostatečnou a zdlouhavou výstavbou, je mnohdy důsledkem konfliktu různých veřejných a soukromých zájmů v rámci složitých povolovacích procesů, navazujících přezkumných a soudních řízení a tak podobně. Tímto návrhem se povyšuje zájem na výstavbě a zajišťování dostupnosti bydlení na zájem veřejný, pokud je k takové výstavbě v obci určena příslušná plocha územně plánovací dokumentací. Podobně je tomu i v řadě jiných případů, které se týkají zajišťování veřejných nebo veřejně potřebných služeb, přenosové nebo distribuční soustavy, dodávky tepla, výroby elektřiny, plynu a tak dále. Věřím, že definice povolování a výstavby staveb pro bydlení pomůže v boji s bytovou krizí. Děkuji za pozornost.

