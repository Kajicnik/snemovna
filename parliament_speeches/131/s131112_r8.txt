File: s131112.htm
Anchor: r8
Date: 31. schůze, 4. března 2025
Speaker: Ministr spravedlnosti ČR Pavel Blažek

Speech:
Místopředseda PSP Karel Havlíček: Já vás fakt musím přerušit, protože ještě jednou vás žádám všechny; máme zde celou řadu přihlížejících, kteří chtějí dobře slyšet každé slovo. Prosím, kolegyně, kolegové, ještě jednou vás o to žádám, ať nemusím zvonit.

Ministr spravedlnosti ČR Pavel Blažek: Já, ačkoliv nejsem organizovaný v katolické církvi, nemám tu zpupnost, bych to nazval, tuto organizaci, která toho tolik vykonala za dva tisíce let své činnosti, a kdybych vyjmenoval například to, že byla to katolická církev spolu s dalšími, která zachránila různá dědictví z řecké, ze židovské kultury a z mnoha dalších, abych tady z katolické církve zjednodušeně dělal nějakou organizaci, kde se páchají pouhé nepravosti, a to z toho důvodu, že já mám opravdu úctu k tradicím. Církev tu tradici má obrovskou a zcela jednoznačně za ty dva tisíce let převažují pozitiva. To, co jsem tady poslouchal, je takové zjednodušení a souvisí se širším útokem některých sil na všechno, co si zachovávalo trvalost, platnost a kvalitu. Z tohoto pohledu bych tato zjednodušení chtěl jednoznačně odmítnout nikoliv jako ministr spravedlnosti, ale jako občan této země a Pavel Blažek. (Potlesk.)
A ještě se vyjádřím k jednomu právnímu aspektu, který tady říkala například kolegyně Richterová a někteří další. Ústavní soud tu není proto, aby v průběhu schvalování čehokoliv ostatními mocemi nějak vykládal, co je správné a co není. U nás je zcela správně nastolena následná kontrola ústavnosti a Ústavní soud není nějaký notář, který by nám měl v průběhu říkat, co je zákonné, co je správné, co je ústavní a co není. To znamená, pokud ta smlouva dnes bude ratifikována tady ve Sněmovně, respektive schválena, tak je to proces schvalování, který je naprosto správný, a u každého našeho hlasování, úplně u každého, může dojít k tomu, že se jednoho dne třeba Ústavní soud vyjádří, že to nebylo správné. Ale naprosto systémově nesprávné je to, aby to říkal v průběhu. Děkuji za pozornost a myslím, že nic nebrání tomu, abychom tuto smlouvu schválili.

