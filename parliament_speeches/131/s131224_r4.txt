File: s131224.htm
Anchor: r4
Date: 31. schůze, 4. března 2025
Speaker: Poslanec Martin Dlouhý

Speech:
Poslanec Martin Dlouhý: Děkuji, pane předsedo, za trpělivost. Já bych se vyjádřil ke svému pozměňovacímu návrhu, který vyplývá z toho, že před zdravotnictvím, což ty zákony čtyři, které tam jsou za sebou (míní na tabuli), stojí mnoho výzev. Jednak je to demografická hrozba, nové, především drahé technologie, očekávání pacientů, že budou mít dostupnou a ještě kvalitnější péči, a také něco jako, co v ekonomii říkáme, klesající mezní užitek, který vede k postupnému snižování efektivnosti zdravotnictví, která plyne z toho, že jakmile se dostaneme na nějakou úroveň zdravotnických služeb, tak prodlužovat a zlepšovat zdraví je čím dál těžší a těžší a stojí to čím dál víc a více peněz. Takže efektivnost toho zdravotnictví, jako skoro každého odvětví, se jasně musí snižovat.
Já bych se zaměřil na jednu možnost zvyšování efektivnosti, která není sice na takovou dlouhou cestu a která spočívá v tom, že aktéři ve zdravotnictví by měli dělat to, co mají dělat, a měli by být správní lidé na správných místech. ***
