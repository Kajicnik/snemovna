File: s131186.htm
Anchor: r5
Date: 31. schůze, 4. března 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo, vážené kolegyně, vážení kolegové. My za Piráty vnímáme důležitost toho, připravit energetiku na přechod na zdroje s nižšími emisemi. Bohužel jsme v tom zaspali, nemáme v tuhle chvíli dostatečně rychlý rozvoj obnovitelných zdrojů, ostatně teprve minulý týden se posunula akumulace i flexibilita i přesto, že jsme pro to měli mít zákonný rámec už od roku 2020. Proto je teď určitě potřeba připravit se i na zrychlenou výstavbu přechodných plynových zdrojů.
Co se týče dalších součástí tohoto poslaneckého návrhu, tak velmi diskutovaný je ten bezpečnostní mechanismus, tedy proces nařízení pokračování provozu uhelné elektrárny, pokud jeho odstavení úřady vyhodnotí jako ohrožení energetické bezpečnosti. My za Piráty chápeme, že jde o pojistku, která je v době přechodu na jiné zdroje nutná, přesto ale nechceme, aby stát dal takto majitelům uhelných elektráren bianko šek, který pomůže umožnit stát vydírat odstavením elektráren a následně čerpat dotace na provoz na základě rozhodnutí úředníků, kteří jsou navíc pod stavem potřebných lidských kapacit. Proto považuji za zásadní otázku, jaké bude mít Energetický regulační úřad instrumenty, aby dokázal ověřit prokazatelnou ztrátu.
Zároveň uhelné elektrárny jsou v Česku součástí holdingových struktur, takže jedna firma v holdingu provozuje elektrárnu, druhá firma provozuje důl, třetí firma podpůrné služby a v rámci těchto firem lze náklady částečně přesouvat a tím, že holding zvýší prodejní cenu uhlí z dolu pro elektrárnu nebo zvýší ceny podpůrných služeb, zvýší ztrátu, a tím pádem by si zvýšil i dotaci od státu. Energetický regulační úřad toto bude ověřovat znaleckým posudkem a my bychom tady považovali za vhodné, aby se na takovém posudku podílelo i Ministerstvo financí, protože já bych to považovala za pojistku toho, že posouzení ztrát proběhne s péčí řádného hospodáře.
Teď už ale přejdu k pozměňovacímu návrhu, který jsem přišla načíst. Jde o návrh, který najdete pod číslem sněmovního dokumentu 6240, který podávám společně s kolegy Jakubem Michálkem, Ivanem Bartošem a Olgou Richterovou a který má potenciál významně posílit rozvoj větrné energie v České republice a zároveň přinést hmatatelné benefity našim obcím. My navrhujeme doplnit do zákona zavedení obecního poplatku z nových větrných elektráren. Tento poplatek ve výši nejvíce 100 korun za každý instalovaný kilowatt by obcím garantoval důstojný příjem ve výši přibližně 500 000 korun ročně z jedné 5megawattové turbíny.
Proč je tento krok důležitý? Za prvé zavedení poplatku zvýší právní jistotu jak pro obce, tak pro investory. Obce získají jasný a předvídatelný příjem, který jim umožní lépe plánovat rozvoj svých regionů. Investoři naopak získají transparentní prostředí, které usnadní vyjednávání a urychlí realizaci projektu. Za druhé, rychlejší výstavba větrných elektráren přinese významné ekonomické a environmentální benefity. Podle dostupných dat by rozvoj větrné energie mohl snížit cenu elektřiny v Česku o více než 500 korun za megawatthodinu, a to by mělo přímý pozitivní dopad na spotřebitele. Zároveň by to snížilo naši závislost na fosilních palivech, zejména na zemním plynu. Za třetí, Česká republika má obrovský nevyužitý potenciál větrné energie. Podle Akademie věd by mohly větrné elektrárny pokrýt 10 až 30 procent naší celkové spotřeby elektřiny a v současnosti dostávají jenom 1 procento.
Zavedení poplatku pro obce by také přineslo větší spravedlnost. V současné době jsou obce spíš odkázány na smluvní ujednání s investory, což často vede k nejistotě a neochotě povolovat výstavbu. Tento návrh by tu nerovnováhu vyrovnal a posílil postavení obcí v jednáních s investory. Já myslím, že pokud chceme být konkurenceschopní, chceme podpořit energetickou bezpečnost, musíme se inspirovat osvědčenými postupy a vytvořit podmínky, které podpoří rozvoj větrné energie i u nás. Jednodušší vyjednávání mezi obcemi a investory nám pomůže využít potenciál, který v České republice máme, a zároveň přinese konkrétní benefity obcím, investorům i občanům a průmyslovým firmám, které levnější elektřinu nutně potřebují. Děkuji za pozornost.

