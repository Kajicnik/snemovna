File: s131041.htm
Anchor: r2
Date: 31. schůze, 4. března 2025
Speaker: Poslanec Radovan Vích

Speech:
Poslanec Radovan Vích: Děkuji za slovo, paní předsedkyně. Vážené kolegyně, vážení kolegové, já se tedy ve svém vystoupení nebudu věnovat těm právním aspektům, o kterých tady hovořili obsáhle moji předřečníci. Chtěl bych maximálním způsobem své vystoupení zkrátit i vzhledem k tomu, že je poměrně pokročilá doba a ještě máme poměrně dost bodů k projednání.
V posledních třech letech za vlády ODS, TOP 09, KDU-ČSL, STAN a donedávna i Pirátů byly občanům České republiky neuvěřitelně zvyšovány náklady na život, ale málokdo dosáhl vyrovnání těchto zvýšených nákladů odpovídajícím zvýšením mzdy, platu nebo příjmů z podnikání. Čeští občané musí snášet dopady takzvaného kompenzačního balíčku, což jejich situaci dále zhoršilo. Situace českých občanů, zejména střední třídy a těch, kdo nevydělávají ani tolik, aby mohli něco spořit, a každý výdaj navíc pro ně představuje ohromný stres, se za roky vlády Petra Fialy dramaticky zhoršila.
Nestačí, že téměř všechno zdražuje, děsivou inflací až k 19 procentům během této vlády skokově klesla i hodnota úspor našich občanů. Platy politiků se nemají razantně zvyšovat v době, kdy dalším občanům setrvale klesá životní úroveň. Jsem o tom přesvědčen. Nabízí se možnost zamyslet se nad otázkou platů politiků znovu a důkladněji. Ten prostor dal prezident republiky svým vetem tohoto návrhu zákona.
Hnutí svoboda a přímá demokracie opakovaně navrhuje zmrazení platů politiků. Náš poslední návrh zmrazení platů politiků je do konce roku 2029. Ten rok na podzim skončí desáté volební období do Poslanecké sněmovny a legislativní změny je vhodné dělat tak, aby stejným způsobem platily do konce roku. Je všeobecně známo, že čelíme nejvyššímu poklesu reálných mezd v rámci zemí OECD, máme nejdražší energie v přepočtu na paritu kupní síly, je zde 33procentní kumulovaná inflace za tři roky vládnutí, máme velkou krizi bydlení, ale zároveň premiér Petr Fiala má třetí nejvyšší plat mezi premiéry v Evropě.
V této situaci nepotřebujeme vyšší platy politiků ani o 14 procent, jak původně koalice navrhovala, ale ani o 6,9 procenta, jak je to v nyní předloženém návrhu. Nepotřebujeme je zvyšovat ani o korunu. Navíc návrh zákona je podle všeho protiústavní. Proto nemohu hlasovat pro přehlasování prezidentského veta. Děkuji vám za pozornost.

