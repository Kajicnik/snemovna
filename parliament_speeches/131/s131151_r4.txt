File: s131151.htm
Anchor: r4
Date: 31. schůze, 4. března 2025
Speaker: Poslanec Robert Stržínek

Speech:
Poslanec Robert Stržínek: Já děkuji za slovo, paní předsedající. Já mám tady pro pana ministra dárek, respektive dva dárky (Ukazuje přítomným štětku na čištění WC a vařečku.) od našich uklízeček z mateřských a základních škol (Zdvihá štětku na WC.) a od našich kuchařek (Zdvihá vařečku.), protože právě tito zaměstnanci nevědí v tuto chvíli, jaké si odnesou výplaty od září, respektive od Nového roku. Jednou tvrdíte, že změna bude od září, podruhé od ledna 2026, máte v tom prostě zmatek, pane ministře.
Škola je široká entita. Tvoří ji žáci, učitelé, tedy pedagogičtí, ale i nepedagogičtí zaměstnanci. Odtrhávat nepedagogy od těch ostatních skupin nepovažuji za šťastné, a to mluvím teď jako starosta města Valašské Meziříčí, které je zřizovatelem sedmi mateřských a pěti základních škol.
Dejte si, prosím, tyto dva dárky do své ministerské kanceláře a mějte na paměti to, že kuchařky by vám touhle vařechou velice rády nasekaly na zadek a co by vám uklízečky udělaly s touhletou štětkou, to se raději neptejte. (Předává štětku i vařečku ministru Bekovi.) Děkuju za pozornost. (Potlesk.)

