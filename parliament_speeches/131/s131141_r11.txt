File: s131141.htm
Anchor: r11
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Děkuji, paní předsedkyně. Já jsem taky ráda, že jsme se uklidnili. V tom § 67 jednacího řádu je výslovně řečeno - a já bych chtěla jenom upozornit, že ten výklad, pokud by neměl být ani intenzivní, ani extenzivní, tak je tak, jak říkal pan bývalý předseda Poslanecké sněmovny a nynější poslanec Radek Vondráček, vaším prostřednictvím - že kdykoli o to požádají, udělí se slovo a je tady v písmenku e): "poslanci, který je předsedou politické strany nebo politického hnutí, k nimž příslušejí poslanci, kteří jsou členy poslaneckého klubu ustaveného na začátku volebního období". Je tam odkaz ještě na ustanovení čl. 77 odst. 1 a 5. V tom výkladu, který myslím, že převažuje, je, že to "kdykoliv" se vysvětluje tak, že se můžou vyjádřit vlastně k čemukoliv, co se týká politiky, kterou reprezentují jako předsedové politické strany.
Samozřejmě výkladů může být více. Vidím tady některé, jak pokyvují hlavou, ale jednoznačně si myslím, že v takovém případě, jaký tady se před chviličkou odehrál a naštěstí se odehrál nakonec klidně - protože jak víte, tohle také nesnáším, příliš dynamické výměny názorů za pultíkem - tak ten výklad, který jsem tady právě udělala, by mohl být ten, který je správný. Děkuji.

