File: s131076.htm
Anchor: r10
Date: 31. schůze, 4. března 2025
Speaker: Poslankyně Eva Fialová

Speech:
Poslankyně Eva Fialová: Já moc děkuji za slovo. Já jsem si mezi celou tou rozpravou psala různé poznámky a nechtěla jsem reagovat ve faktických, protože by toho bylo opravdu hodně. Některé věci jsem zapomněla říct i ve svém úvodním vystoupení a budu mít i spoustu dotazů.
První s poznámkou, kterou tu mám, tak jsou, že vlastně tento zákon děláme kvůli - jestli je to taky jeden z těch důvodů - návaznosti jednotlivých projektů. Těch projektů v republice běží 41 a na výboru bylo nám sděleno, že je tam 720 bytů do toho zapojeno s tím, že zhruba 55 procent je ze soukromého trhu, z toho nějaké větší procento hrají velcí hráči vlastníků bytů. Jsou to ty velké společnosti, které skoupily v rámci restitualizace nebo v devadesátých letech velké bytové fondy, když je prodávala města, a spoustu z nich do systému vložily.
Pane ministře, ptám se, jaké za dobu, co ty projekty běží, byly náklady? A jestli jsme schopní nám to tady na první dobrou říct? Jak dlouho tedy běžely? Jestli to je opravdu ověřené na tu stejnou dobu, co mi nenavrhujete v novém zákoně na ty dva roky. A zajímalo by mě, jestli těch 720 bytů bude automaticky převedeno do těch... Jestli je s nimi počítáno, s těmi třemi tisíci? Jestli se tam tedy převedou do podpory asistence, a tím pádem budete mít hned tedy tu čárku, že aspoň tisícovku bytů jsme získali a že ten systém je funkční. Fakt by mě to zajímalo, jak s nimi uvažujete o těchhletěch bytech, které už jsou do toho v rámci projektů dané. ***
