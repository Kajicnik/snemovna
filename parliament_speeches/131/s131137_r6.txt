File: s131137.htm
Anchor: r6
Date: 31. schůze, 4. března 2025
Speaker: Poslanec Radek Koten

Speech:
Poslanec Radek Koten: Děkuji za slovo. No, tady se dějí věci. Samozřejmě v reakci na mé předřečníky, hlavně tedy z TOP 09, já si připadám někdy nebo ti lidé, kteří přijdou o práci, pak se pohybují na Úřadu práce a je jim 50 plus, tak oni se někdy cítí jako v tom pořadu Chcete mě?, jak tam byl pan Srstka a říkal ti jsou takhle dobří a roztomilí. No, ale oni tu práci skutečně sehnat nemohou, protože zaměstnavatel si samozřejmě nechá si poslat životopis, a když v životopise zjistí, že to je 50 plus, no tak samozřejmě dává přednost těm mladším ročníkům.
Každopádně co se týká těch firem, které tady končí, tak samozřejmě Zetor propouští, to tady bylo řečeno, v tom loňském roce a předloňském roce se řešil ArcelorMittal, to byl velký problém. Pokud by takový podnik se měl znovu rozjet, tak nějaké vaše výpovědi bez udání důvodu, to žádná rekvalifikace nevyřeší, protože tito pracovníci mají opravdu specifickou práci a tu životní zkušenost těm pracovníkům skutečně nikdo nedá na měsíčním školení.
Co se týká pak dalšího zaměstnávání, tak každý, kdo měl nějakou firmu a pracoval tam, tak ví velice dobře, že odborníky sehnat je veliký problém a takovéto manažerské rozhodnutí, že teďka je vyhodíme a pak si vezmeme nějaké jiné, tak to bohužel nefunguje, protože v těch firmách je nutná kontinuita na té pracovní pozici. No, a věřím tomu, že tomu nerozumíte, protože jste nikdy ve firmě nikoho nezaměstnávali.

