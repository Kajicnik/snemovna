File: s131229.htm
Anchor: r6
Date: 31. schůze, 4. března 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, pane předsedající. Tak vyšlo to úplně náhodou, nebyl to záměr, že vystupuji po mé předřečnici a vystupuji k jejímu pozměňovacímu návrhu. A musím říct, že není to myšleno nijak zle, ale mě velmi mrzí, že tento pozměňovací návrh, který komercializuje zdravotnictví, předkládá ministr zdravotnictví Vlastimil Válek a předsedkyně zdravotního výboru - oba lékaři. Ten pozměňovací návrh absolutně mění tvář našeho zdravotnictví, takovou, jaká je, a nějak musím na to reagovat, nepodsouváme to, že jde o jakési nadstandardy. Ty nůžky se začnou rozevírat, ten standard se začne snižovat a posouvat a samozřejmě lidé si budou muset připlácet více a více.
Tento návrh prostě umožňuje komercializaci zdravotnictví, řekněme to tak, jak to je, což v praxi znamená, že pacienti si budou moci připlácet za lepší zdravotní péči nebo materiál.
Na první pohled se takový krok může zdát jako rozšíření možnosti pro pacienty, tak, jak to má má předřečnice sice řekla, a jako takový způsob, jak zvýšit kvalitu péče pro ty, kteří si to mohou dovolit. Nicméně je nesmírně důležité čelit těmto změnám s pečlivým uvážením a také se podívat na to, jaké to bude mít důsledky.
Abychom mohli plně pochopit a posoudit tento návrh, musíme se podívat na zásadní principy, na kterých by měl stát náš zdravotní systém a na kterých je postaven. Zdravotnictví by mělo být založeno na rovnosti, dostupnosti a kvalitě pro všechny občany bez ohledu na to, jaká je jejich finanční situace. Každý člověk má právo na důstojnou zdravotní péči a nemělo by se to měnit jen proto, že někteří lidé si prostě mohou dovolit více než jiní. Komercializace zdravotnictví a zavádění v uvozovkách takzvaných nadstandardů nese s sebou riziko prohlubování nerovnosti ve společnosti. Může dojít k tomu, že se vytvoří dvě rozdílné úrovně, zdravotní péče. Jedna, která bude dostupná všem, což bude nějaký standard, ale s nižší kvalitou, a druhá kvalitnější, dostupná pouze těm, kteří si to prostě finančně můžou dovolit. To by vedlo k segregaci ve zdravotní péči, což je v rozporu se základními principy solidarity a spravedlnosti, které by měly být pilířem našeho zdravotního systému.
Musíme si taky položit otázku, zda tento návrh skutečně slouží zájmu pacientů, nebo zda je spíše ve prospěch komerčních subjektů, které chtějí vydělat na lidském zdraví. Zdravotnictví, prosím vás, není trh, nejde přece o nakupování zboží. Jde o zajištění základního práva na zdraví a důstojnost. Návrh komercializace dává přednost zisku před potřebami lidí a může vést k tomu, že se stane pouhým obchodním artiklem.
Musíme pečlivě přemýšlet o dlouhodobých důsledcích, které by takové změny mohly přinést. Je podstatné hájit zdravotnický systém, který je dostupný, kvalitní a spravedlivý pro všechny. Společnost, která se zavazuje k solidaritě a spravedlnosti, se nikdy nesmí vydat cestou, která by vedla k diskriminaci těch, kteří si nemohou dovolit připlácet za lepší zdravotní péči. ***
