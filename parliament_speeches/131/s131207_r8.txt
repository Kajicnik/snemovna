File: s131207.htm
Anchor: r8
Date: 31. schůze, 4. března 2025
Speaker: Poslanec Jan Hrnčíř

Speech:
Poslanec Jan Hrnčíř: Děkuji za slovo, vážený pane předsedající. Já se tedy taky do té debaty zkusím zapojit. Já bych chtěl ujistit kolegyně a kolegy, že ten problém začíná se projevovat i v Brně, takže to není jenom Praha. Ale chci říct, že vlastně taxislužba, to je podnikání. Když se podíváme na regulace na západ od našich hranic, tak musíte mít povolení k dlouhodobému pobytu, pokud jste cizinec, musíte mít samozřejmě pracovní povolení. Děláte zkoušky z místopisu, zdravotní zkoušky, ve Španělsku dokonce psychologické vyšetření a další věci. Takže takový liberální přístup, které je tady v České republice, že si sem někdo přijede na turistické vízum a jezdí tady a pak tady bourá, prostě vozí lidi. Já si myslím, že ta regulace je naprosto minimální. Já bych dokázal si představit tu regulaci ještě mnohem tvrdší, protože tady jde přece o lidské životy. Vozí se lidi. Děkuju.

