File: s131236.htm
Anchor: r4
Date: 31. schůze, 4. března 2025
Speaker: Poslanec Jiří Mašek

Speech:
Poslanec Jiří Mašek: Moc děkuju a ctěné kolegyni se omlouvám, že jsem předběhl, ale bude to velice krátké. Já samozřejmě tu elektronizaci zdravotnictví velmi vítám, čekáme na to. A jenom poznámka. EZKarta netřeba rozebírat, to určitě bude fungovat. eŽádanka, to není zas až tak ambiciózní projekt, abychom si nemohli požádat o laboratoř nebo rentgen na dálku, to určitě také bude fungovat. Ale pak tam máme ta data o pacientovi, čili nějaký... já jsem se vždycky zajímal o emergency dataset jako bývalý záchranář, čili soubor informací, které musí být validní, měl by ten systém být nakrmený informacemi, jakou má pacient krevní skupinu, jestli má alergii, jakou má poslední léčbu, jestli prodělal v poslední době nějaké operativní zákroky, jaké má rizika. Bla, bla, bla, je tam nějaký souhrn a ten souhrn je třeba do toho zadat. Takže prakticky, kdo to tam zadá?
V bývalém IZIPu se to zadávalo za peníze trošku chaoticky, ten systém taky na tu dobu byl velmi inovativní, tak po právu byl zatracen, byl zpolitizován, byl ekonomicky kriminalizován a skončil. Možná to do určité míry byla škoda, ale předbíhal tím zadáním svou dobu. Takže mně jde tady o to, kdo tam ty informace dodá, zajistí, aby ty informace byly validní, a potom ty přístupy k tomuto je to, co zase ctěný kolega profesor Špičák tady říkal, úniky informací. Ale vůbec, kdo se na to bude moct dívat? Tehdy u toho IZIPu to bylo se souhlasem pacienta, který k tomu musel dát nějaké heslo na přístup a podobně. Věřím, že autoři toho díla to mají vymyšlené. Já jsem o tom mluvil i na výboru a jenom zpochybňuju ta data, odkdy by to mělo fungovat, protože jestli se nemýlím, tak jakýsi poloprovoz od začátku roku a do konce května by to mělo být funkční, tak v plném rozsahu tomu opravdu nevěřím. Děkuji.

