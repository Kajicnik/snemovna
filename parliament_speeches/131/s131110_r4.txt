File: s131110.htm
Anchor: r4
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Pane místopředsedo, děkuji za takové velmi gentlemanské upozornění, zdvořilé a nenápadné, že mluvím vždycky příliš dlouho, a kvůli mně byste tady museli v 18 hodin pokračovat. Takže I do my best, tak se budu opravdu vyjadřovat jenom věcně, a to ve vztahu k připomínkám, které tady zazněly, a které zazněly i v mediálním prostoru a chtěla bych některé věci upřesnit.
Víme, že jsou tady dva systémy - kanonické právo a právo v tomto případě České republiky, v tomto případě konkrétně ještě chráněné trestním zákoníkem. Jsou to dva paragrafy, je to § 367 - nepřekažení trestného činu a § 368 - neoznámení trestného činu.
K tomu bych se ráda vyjádřila asi takto. Vůbec nic se nemění! Jsem asi mimo podezření jako spoluautorka zákona o ochraně obětí trestných činů, která prosazuje restorativní justici a chodí za ní oběti trestných činů, že bych jakýmkoliv způsobem chtěla oslabit jejich postavení. Nezlepšuje se jejich postavení, ale ani se nezhoršuje jejich postavení. Čili nepřekažení trestného činu se bezvýhradně vztahuje stále úplně na všechny. Přečtěte si ještě jednou pozorně čl. 4 odst. 2, odkaz na náš právní předpis, což je trestní zákoník, a na ten § 367. Nenajdete tam, že by směl kněz nebo biskup nepřekazit. On musí překazit ten trestný čin a nejjednodušší je to oznámit.
Nemění se ale také nic na neoznámení trestného činu. Tady z toho je vyjmut duchovní, ale podle platné právní normy je oprávněn jak podle kanonického práva, tak podle našeho práva ke zpovědi pouze pastorační pracovník, který je kněz nebo biskup. Takže takové ty řeči o tom, že je to široký vágní pojem, no tak to je, ale mně to nevadí, protože tam mám odkaz a jinak bych to nikdy nepodpořila. Proto podpořím tu smlouvu, protože mám ráda právní jistotu. ***
