File: s131084.htm
Anchor: r1
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Já myslím, že Ivan Bartoš udělal určitě nejvíc v naší zemi v historii pro dostupné nájemní bydlení, to všichni víme. (Smích a potlesk poslanců hnutí ANO 2011.) A jsem rád, že i kolegové z hnutí ANO to uznávají a zatleskali mu za to. Vyboxoval ty miliardy pro 72 projektů v celé republice, které se teď spouštějí, a to jsou reálné věci, které se rozjíždějí. To není ten program jako Výstavba bydlení, co měla paní kolegyně Dostálová, v rámci kterého zasponzorovala pár úroků asi k 300 bytům za čtyři roky. Tohleto jsou daleko větší projekty, řádově větší dopad, to jsou už tisíce bytů, ne peníze na úroky na stovky bytů. Takže to si myslím, že ten kredit si rozhodně zaslouží.
Samozřejmě otázka, jak se dělal, nebo nedělal stavební zákon. My jsme měli jinou vizi pro stavební zákon. My jsme nechtěli, aby po republice bylo čtyři sta malých úřadů, protože velká část má třeba jenom tři zaměstnance, kteří potom budou mít problémy s digitalizací a podobně. My jsme chtěli, aby ty úřady dokázaly koncentrovat rozhodování, zájmy na jednom místě, aby to neběhalo po všech možných vyjadřovačkách. Ale to je jedno, to je prostě nějaká historie, za tím udělejme klidně tlustou čáru. Co je podstatné, je, že bychom se fakt měli shodnout na tom, že dostupné bydlení, ať už v podobě nájmu, je potřeba rozjet.
A to, co jsem ale tady opravdu neslyšel, odpověď od pana kolegy Havránka, jestli to, že pošleme další desítky miliard z těch penzijních fondů na ten trh, tak jaký to bude mít dopad na ceny? A jestli pan ministr to vidí stejně, že ten dopad na ceny tam nebude? Jestli nám může garantovat, že nebude docházet k dalšímu zdražování? Protože my jsme pro to, ať se ty peníze pošlou do výstavby, ale ne do těch realitních fondů, který to jenom drží.

