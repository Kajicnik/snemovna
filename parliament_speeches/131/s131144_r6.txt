File: s131144.htm
Anchor: r6
Date: 31. schůze, 4. března 2025
Speaker: Poslanec Tomáš Kohoutek

Speech:
Poslanec Tomáš Kohoutek: Děkuju. Vážená paní místopředsedkyně, prostřednictvím paní předsedkyně, vy mě opravdu bavíte. Já mám pocit, že jste tři roky spali - a konkrétně vy - jako Šípková Růženka, že ty tři roky jste nebyli součástí téhleté vlády a teď jste hrozně překvapená, že drtivá většina občanů v téhle zemi nemá finanční rezervy, když přijdou o zaměstnání. Jak by je mohli mít, když za tři roky byla kumulovaná inflace - za vaší vlády, které vy jste byli součástí - třicet procent? Tak jak ti lidi by měli mít úspory na to, aby byli v pohodě, když přijdou o zaměstnání, když za vašich vlád, jichž jste byli součástí, přišli o třetinu svých úspor jenom na kumulované inflaci? Vy hrozně hezky povídáte, ale já mám opravdu pocit, že přednášíte nějakou teorii na nějaké poslední vysoké škole někde v Horní Dolní, ale ten život je bohužel o něčem jiném a to, že vy máte zodpovědnost stejně jako zbylé čtyři strany současné vlády, to vám nikdo nesebere. Děkuju.

