File: s131085.htm
Anchor: r8
Date: 31. schůze, 4. března 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji, vážený pane místopředsedo. Kolegyně, kolegové, dobrý večer. Na úvod nebudu dávat návrh na zkracování lhůt. Budeme postupovat standardně.
Já si dovolím úplně stručně, protože jsme tento návrh zákona tady prodiskutovávali v prvním čtení a smyslem této právní úpravy je především u oblasti dávek pro osoby se zdravotním postižením, především příspěvek na péči, vytvořit jiné prostředí pro to, abychom dokázali ten proces zrychlit, zefektivnit, zdigitalizovat. A situaci, kterou dneska občas můžeme zažívat, která je dlouhé roky neutěšená, kdy vyřizování trvá někdy i více jak devadesát, sto, sto deset dnů, tak abychom to dokázali opravdu zkrátit a dokázali se dostat někde na interval třicet až šedesát dnů a abychom tam, a to je určitá novinka, kde opravdu je ten zdravotní stav vážný, nezvratný, tak na základě vyjádření odborného například lékaře-onkologa mohli rozhodnout o přiznání příspěvku na péči do čtrnácti dnů ve třetím stupni a nepodstupovat s těmito lidmi složité martýrium toho celkového procesu posouzení.
Jsou tam další věci, jako úprava správních lhůt, zahájení sociálního šetření a tak dál. Tím vás tady nechci úplně do podrobností unavovat. A to je asi to podstatné, co přichází s touto právní úpravou, včetně samozřejmě schopnosti předávat si dokumenty digitálně, vidět, v jaké fázi je to projednání, v jaké fázi je spis, využití potom klientské zóny Jenda, aby ten člověk opravdu byl schopen komunikovat plně digitálně, pokud chce. Vždycky tam bude platit také i to, že člověk logicky může být odbaven na pobočce, na České správě sociálního zabezpečení, na té úrovni okresu, může podat samozřejmě žádost papírově. Ale my chceme opravdu a děláme maximum pro to, aby to bylo komfortní pro všechny zúčastněné. Takže tolik za mě na úvod ve druhém čtení. Děkuji za pozornost. ***
