File: s131135.htm
Anchor: r11
Date: 31. schůze, 4. března 2025
Speaker: Poslanec Igor Hendrych

Speech:
Poslanec Igor Hendrych: Děkuji za slovo, vážený pane místopředsedo. Vážené dámy, pánové, vážený pane ministře, já se budu snažit být maximálně věcný.
Já bych se dotázal navrhovatelů, z jakého konstruktu, z jakých východisek vlastně došli na konstrukt, že se to týká jenom lidí, kteří pobírají mzdu, a ne na lidi, kteří pobírají plat.
Nevím, jestli si uvědomují, že třeba mzdu pobírají i lidé na veřejných vysokých školách - na všech, které tady v České republice máme - mzdu pobírají lidé v České televizi, v Českém rozhlase. O tom nelze říct, že by to byl privátní sektor, je to veřejný sektor a pobírá se tam mzda, takže na veřejné vysoké škole bude moci být podle předkladatelů dána výpověď bez udání důvodu a na střední škole ne? V mateřské, základní a tak dál?
Chtěl bych znát ta východiska, chtěl bych znát tady tohle toto odůvodnění. De facto - ono je to celé špatně, já tím nechci říct, že by se to mělo zavést i pro státní správu, pro veřejnou správu, veřejný sektor, to rozhodně ne - ale zajímalo by mě, proč vlastně takhle dělíte zaměstnance do dvou kategorií a jestli se třeba nebojíte, že by to neprošlo testem ústavnosti? Za prvé, protože to je jasná nerovnost, tady tohleto, ve vztahu k zákoníku práce nebo k pracovněprávním vztahům.
Zbytek si nechám do svého příspěvku, kde tyhlety věci trošku rozvedu blíže. Děkuji.

