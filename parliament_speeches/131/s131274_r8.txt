File: s131274.htm
Anchor: r8
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Já jenom v rychlosti k pozměňovacímu návrhu písmeno D, který jsme předložili s kolegou Metnarem a Hubertem Langem. Týká se to vlastně přístupu bank k firmám, které jsou z obranného průmyslu. Jak vidíte, pozměňovací návrh se týká toho, aby banky nediskriminovaly firmy, které se pohybují v obranném průmyslu.
Já bych tady chtěl navázat na to, že my jsme vlastně něco podobného udělali u kryptoměny, kde to u vás, kolegové a kolegyně, prošlo. Protože i tam byl problém, že firmy, které dělaly byznys s kryptoměnami, tak ty banky jim rušily účty, neposkytovaly úvěry, bankovní služby a podobně. Tam jsme to vyřešili tím, že se v zákoně jasně dalo to, co je nediskriminační postup, vyjmenovaly se ty situace, ale hlavně se dala povinnost otevřít účet firmám, které požádaly o licenci od ČNB.
Tady je to vlastně v bledě modrém podobný postup. Myslím si, dámy a pánové, že tohleto je docela klíčová věc, kdy v době, kdy mluvíme o výdajích na obranu, tak je důležité si říct, že bez financování a bez bankovních služeb to prostě nejde. Takže dneska je stav takový - vy jste pepky, politicky exponované osoby, tak to víte, že se vás tam ptají, jestli podnikáte v pornoprůmyslu, v hazardu anebo ve zbrojním průmyslu. To znamená, je to na roveň, a to si myslím, že dávat tyhlety firmy v dnešní době na roveň s pornoprůmyslem, asi není úplně v pořádku. ***
