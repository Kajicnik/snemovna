File: s131262.htm
Anchor: r2
Date: 31. schůze, 4. března 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní předsedkyně. Vážené dámy, vážení pánové, mám důležitou zprávu pro všechny poslance, kteří v noci z 23. na 24. října loňského roku odmítli při projednávání návrhu zákona o státním rozpočtu na rok 2025 hlasovat pro námi navržené usnesení, které by uložilo ministru financí návrh rozpočtu přepracovat podle připomínek Národní rozpočtové rady. Ta ve svém stanovisku z 3. října 2024 varovala mimo jiné před nesouladem mezi rozpočtovanými 8,5 miliardami a potřebnými 31,5 miliardami na státem garantovanou podporu obnovitelných zdrojů. Poslanci vládní koalice se tehdy zcela demokraticky rozhodli nedůvěřovat nezávislému odbornému úřadu, ale dát důvěru Zbyňku Stanjurovi, který problém s chybějícími 23 miliardami střídavě popíral, bagatelizoval a sliboval vyřešit.
Dnes máme 14. března 2025. Česká republika jede podle vámi schváleného rozpočtu a můžeme se bavit, jestli je dobrý, nebo špatný. O čem ale diskuse už být nemůže, je, že problém s 23 miliardami váš ministr financí ani nevymlčel, ani nevyseděl, ani nevyřešil. Státní rozpočet ve schválené podobě nás dnes dovedl na pokraj rozpočtové finanční krize. Podle nejnovějších zpráv z Ministerstva průmyslu a obchodu se totiž operátor trhu s elektřinou dostal do významného finančního deficitu, který ohrožuje jeho schopnost plnit zákonem stanovené závazky. Tento deficit vznikl z důvodu nedostatečného financování ze státního rozpočtu pro rok 2025.
Nemá-li být v následujících týdnech ohrožena administrace a vyplácení podpory výrobcům elektřiny z obnovitelných zdrojů a nemá-li dojít ke kolapsu energetické politiky státu a faktické platební neschopnosti České republiky, potřebuje MPO podle dopisu adresovaného Ministerstvu financí nejméně 20 miliard korun. Těchto 20 miliard korun ale ve státním rozpočtu není. Těchto 20 miliard korun tam není právě proto, že jste uvěřili svému ministru financí Zbyňku Stanjurovi, který dlouhodobě nesestavuje státní rozpočet v souladu se zákony, natožpak dobrou praxí. ***

