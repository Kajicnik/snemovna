File: s131061.htm
Anchor: r6
Date: 31. schůze, 4. března 2025
Speaker: Poslankyně Eva Fialová

Speech:
Poslankyně Eva Fialová: Tak já moc děkuji za slovo. Já možná budu asi delší a budu reagovat na některé ty věci a vývoj, který byl kolem víceméně podávání pozměňovacích návrhů za celou tu dobu, který jsme společně absolvovali, ať už v podobě nejprve, kdy gesčním ministrem byl Ivan Bartoš, anebo pak následně s vámi, pane ministře.
Na začátku chci zdůraznit, že z tohoto zákona nejsem vůbec šťastná. Nepřináší nám žádný nový byt na trh. Operuje pouze s byty, které jsou v současné chvíli nějakým způsobem na současném trhu a doufá, že je někdo do toho systému vloží, takže vytváříme velice náročný a ekonomicky drahý systém proto, abychom doufali, že nám někdo dá byt do systému. Stát bude utrácet finanční prostředky na to, aby garantoval nějakým způsobem bydlení v soukromém vlastnictví. To je asi největší faul, bych to tak řekla z mé strany, které vidím, že jste se při svých pozměňovacích návrzích na něj nějakým způsobem nezaměřili.
Chápu vratky finančních prostředků ohledně nájemného, že si ho bude muset ten garant vymáhat sám, ale my za to, že sežene byt od soukromníka, mu budeme platit odměny.
Chápu, že vycházíte z nějaké praxe, že to občané chtějí, ale já jsem z Ústeckého kraje, vím, jakým způsobem se obchoduje s byty a jak se obchoduje s chudobou. A k obchodu s chudobou se ještě vrátím v souvislosti s tím pozměňovacím návrhem, který nám byl předložen. Obdrželi jsme ho, nebo já osobně, včera, abych se na něj mohla podívat, ale já se k němu ještě fakt vrátím.
Takže stát se staví do nějaké role, že bude všechno garantovat, ale nemá to garantovat na čem, protože byty nemá. Nemáte vůbec žádnou garanci, že někdo ten byt do toho systému vloží. Vycházíte z nějakých předpokladů, vycházíte z toho, že se nad námi někdo smiluje, a vytváříme systém, který bude stát 1 a půl miliardy pro 3 000 případně získaných bytů do tohohle systému místo toho, aby se ten stát zaměřil na to, jak má motivovat obce, aby měly své byty ve svém vlastnictví a s těmito zranitelnými skupinami si dokázaly pomoci, tak my budeme garantovat soukromé vlastníky. Bezva.
Když se zaměřím na to, jak se připravovaly ty pozměňovací návrhy, já jsem opravdu na ministerstvu strávila skoro celé léto, brala jsem kolegyně, a když už jsem se smířila s tím, že tento systém, se kterým já moc jako nesouhlasím, bude funkční, tak jsem se zaměřila pouze opravdu na funkčnosti jednotlivých prvků, aby byly v praxi efektivnější.
Takže jsme za tu dobu upozorňovali na bezdlužnost majitelů těch bytů vůči SVJ nebo družstvům, protože aby, když už tam dostaneme tu osobu, která je zranitelná, bude mít případně nějaké problémy s bydlením, tak aby ten hněv nespadal na ni a pokud by majitel neplatil a neodváděl do toho SVJ, do společného fondu, tak aby byla garance toho, že opravdu je tím platičem, protože to se stává velice často.
Mluvila jsem o tom, že velice pozitivně vnímám prvek asistence od začátku, protože to je opravdu ta jediná funkční pomůcka, která těm lidem pomůže, kteří nemají ty kompetence, jsou ve špatné situaci, nedokážou si ekonomicky třeba spočítat, zda na některé služby mají nebo nemají, takže ta intenzivní práce opravdu může nám třeba některé osoby vrátit zpátky do pracovního procesu. To jsem nikdy nekritizovala a naopak to velice kvituji. Jediné, co mi malinko vadí, že není provazba se systémem registrovaných služeb, který funguje na kraji, ale to jsme si na MPSV vysvětlovali dobře. ***
