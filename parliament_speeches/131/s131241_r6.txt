File: s131241.htm
Anchor: r6
Date: 31. schůze, 4. března 2025
Speaker: Poslanec Tom Philipp

Speech:
Poslanec Tom Philipp: Dobrý podvečer. Dovolte mi tedy, abych představil tento zákon, kterým se mění některé zákony v oblasti veřejného zdravotního pojištění. Především tedy zákon o Všeobecné zdravotní pojišťovně a zákon o rezortních a oborových, podnikových a dalších zdravotních pojišťovnách. Tento návrh připravili poslanci Philipp, Zdenka Němečková Crkvenjaš, Michaela Šebelová, Martina Ochodnická, Klára Kocmanová, Róbert Teleky, Věra Adámková a další. Sněmovní tisk je to 680.
Cílem navrhované změny je odstranit současné právní nejasnosti a zajistit rovné podmínky pro hospodaření zdravotních pojišťoven s jejich finančními prostředky, zejména ve vztahu k jejich dceřiným společnostem.
Stávající legislativní úprava výslovně neumožňuje zdravotním pojišťovnám použít finanční prostředky na navýšení základního kapitálu komerčních pojišťoven, v nichž mají majetkovou účast. Tato právní bariéra vytváří nerovné postavení těchto pojišťoven oproti jiným subjektům na trhu, které při hospodaření se základním kapitálem takové omezení nemají.
Navrhovaná právní úprava umožňuje využití prostředků provozního fondu pro financování výdajů souvisejících s majetkovou účastí zdravotních pojišťoven a v komerčních pojišťovnách, jinak řečeno navýšení základního kapitálu. Tento krok neohrozí prostředky určené na úhradu zdravotní péče pojištěncům, protože provozní fond slouží k jiným administrativním a hospodářským výdajům pojišťoven a jeho čerpání neovlivňuje objem financí alokovaných v základním fondu veřejného zdravotního pojištění, to znamená toho fondu, který se používá pro úhradu zdravotní péče.
Poprosím vás tedy o podporu této novelizace zákona. Děkuji.

