File: s131155.htm
Anchor: r2
Date: 31. schůze, 4. března 2025
Speaker: Poslanec Karel Rais

Speech:
Poslanec Karel Rais: Dobrý den, vážená paní místopředsedkyně, vážený pane ministře - v jednotném čísle - vážení kolegové a kolegyně. Schválením předloženého návrhu školského zákona dojde ke dvojkolejnému financování pedagogů a nepedagogů a to samozřejmě povede k většímu či menšímu oddělení společné činnosti pedagogických a nepedagogických pracovníků na škole, což podle mne určitě nebude ku prospěchu kvality výuky.
Mimo jiné dojde tím i k výraznému snížení manažerského prostoru pro ředitele a pro management škol, kdy budou určité procesy a fondy jednoznačně od sebe odděleny a nebude tak moci nedostatek prostředků například na mzdy pokrývat z provozních prostředků třeba z ONIVu nebo z jiných tak, jak tady hovořily předřečnice. Od letošního září by prostředky na platy školníků, kuchařek, uklízeček a dalších nepedagogických pracovníků neměly být součástí rozpočtu Ministerstva školství, ale součástí takzvaného rozpočtového určení daní a obcí, čili toho RUDu. Rovněž finance na pomůcky a učebnice pro žáky nebo školení učitelů by se měly převést z Ministerstva školství na zřizovatele škol, v případě základních a mateřských škol na obce, u středních škol na kraje.
Co se bude dít v podstatné části rezortu školství v případě přijetí tohoto návrhu? Tak za prvé se domnívám, že může dojít k chaosu ve financování nepedagogů, protože pokud příslušnou novelu podepíše pan prezident, je potřeba zajistit a poslat na školy 11 miliard na poslední čtyři měsíce tohoto roku a je otázka - tak jak už to tady zaznělo - kde... odkud se ty peníze vezmou. Druhá varianta je ta, co jsem tady slyšel v podstatě před chvílí od pana ministra, že ta novela začne platit od 1. 1. příštího roku, a pak ten problém je obdobný, kde... odkud v rezortu školství prostě ty peníze - myslím v rozpočtu - nejsou napsané. Takže tam musí vláda někde nalézt 11 miliard, pokud to nebude brát z toho rozpočtového určení daní. Na celý příští rok to bude dokonce 33 miliard. ***
