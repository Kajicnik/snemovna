File: s131240.htm
Anchor: r4
Date: 31. schůze, 4. března 2025
Speaker: Poslanec Josef Flek

Speech:
Poslanec Josef Flek: Děkuji, pane předsedající. Vážené kolegyně, vážení kolegové, pane ministře, rád bych představil tři pozměňovací návrhy, které krátce odůvodním. Jedná se o sněmovní dokument 6236. Je to pozměňovací návrh poslanců Josefa Fleka, Zdenky Němečkové Crkvenjaš, Toma Philippa, Martiny Ochodnické a Jana Kuchaře.
K bodu 1. Doplňuje se přechodné ustanovení umožňující pacientům, kteří si doposud hradili systém pro kontinuální monitoraci glukózy sami, aby mohli prokázat splnění dotčených podmínek stejně jako pacienti, jimž byl dosud systém hrazen zdravotní pojišťovnou.
K bodům 2 a 3. Doplňuje se preskripční omezení dotčených úhradových skupin, aby kromě diabetologa endokrinologa tyto skupiny shodně obsahovaly také internistu a praktického lékaře, kteří mají dotčené diabetické pacienty v péči.
K bodům číslo 4 a 5. Oproti původnímu návrhu se z hlediska frekvenčního limitu upřesňuje, že zlepšení kompenzace v rámci uvedených parametrů bude u úhradových skupin při dalším předepsání po šesti měsících léčby doložitelné, a tedy i evidované v rámci zdravotnické dokumentace předepisujícího lékaře. Dále se u úhradové skupiny upřesňuje její popis tak, aby bylo zřejmé, že do ní patří pouze zřízení bez nutnosti kalibrace a v rámci technických charakteristik se zpřesňuje požadovaný technický parametr. Dále se v dané skupině zrušuje řádek, který v ní byl uveden duplicitně, když se již u dotčených diagnóz nepožaduje prvotní schválení zdravotní pojišťovnou. Mění se úhradový limit dané skupiny ze 41 888 korun ročně na 44 751 korun ročně u pacientů s diabetem 1. typu a z 35 553,57 korun ročně na 34 785,57 korun ročně u pacientů s diabetem 2. typu a provádějí se drobné legislativně technické úpravy.
Pak je další sněmovní dokument 6237. Je to pozměňovací návrh poslance magistra Josefa Fleka, který je velice podobný, ne že bych řekl totožný, akorát z důvodu toho, že i když po dohodě s ministerstvem, za kterou děkuju, protože jsme našli nějakou rovnováhu, mám obavy, že bude docházet k doplatkům u diabetu 1. typu, tak jsem podal pozměňovací návrh, kde se mění úhradový limit dané skupiny ze 41 888 korun ročně na 47 450 korun ročně u pacientů s diabetem 1. typu a z 35 553,57 korun ročně na 34 785,57 korun ročně u pacientů s diabetem 2. typu, a provádějí se drobné legislativně technické úpravy. Je to částka, která je nějakým garantem toho, že by u diabetu 1. typu měli být pacienti bez doplatku.
A jako poslední pozměňovací návrh, sněmovní dokument 6238 - pozměňovací návrh poslance magistra Josefa Fleka. Návrh upravuje indikační omezení pro pacientky v těhotenství a dětské pacienty. V obou případech je nutná velmi těsná kompenzace diabetu. Diabetes v těhotenství je u většiny žen diagnostikován ve 24. týdnu gravidity v rámci pravidelného screeningu a postihuje přibližně pět procent gravidit. Z toho méně než 20 procent pacientek vyžaduje léčbu inzulinem nebo jinými antidiabetiky. Po porodu dojde u naprosté většiny pacientek k úpravě glukózové homeostázy. V současné době se absence úhrady řeší opakováním výkonu pro profesionální monitoraci glukózy a rozšíření zákonem stanovené úhrady glukózových senzorů u těhotných pacientek by tedy nebylo provázeno výrazným nárůstem nákladů. Zlepšení kompenzace by navíc mělo pozitivní vliv na snižování perinatální morbidity matek i dětí. Děkuji za pozornost. ***
