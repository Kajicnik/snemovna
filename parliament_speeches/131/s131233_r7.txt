File: s131233.htm
Anchor: r7
Date: 31. schůze, 4. března 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek: Tak já to nechci. Protože to je velmi odborná diskuse a pevně věřím, že proběhne intenzivní debata na zdravotním výboru nejenom o tomto, ale i ostatních pozměňovácích. Nemyslím si a nikdy jsem si to nemyslel, že centrální nákupy léků by bylo nějaké dobré řešení z toho prostého důvodu, že jednak hrozilo riziko, že se vysoutěží jeden lék v té skupině a pak se obtížně budou soutěžit i ostatní. A druhá věc. Musíme si na férovku přiznat, že žádná ze zdravotních pojišťoven nemá aparát, který by dokázal efektivně ty léky soutěžit, to je prostě realita. A ty nemocnice se naopak, velké nemocnice, protože se bavíme především o centrových lécích, naučily efektivně soutěžit. Jsem navíc udělal skupinu z obchodních náměstků přímo řízených organizací a i nepřímo řízených, i krajských a městských, je to heterogenní skupina různých poskytovatelů, a ti náměstci diskutují o tom, jak dělat efektivní výběrová řízení a navzájem, řekněme, sdílí zkušenosti. To si myslím, že systému velmi pomohlo. Co se týče těch maximálních úhrad, já se samozřejmě za tu dobu, co jsem dělal přednostu kliniky a náměstka ve Fakultní nemocnici Brno, zažil různé způsoby úhrad předtím, než byla úhrada za maximálku. To bylo v kompetenci krajských ředitelů. Se nechci pouštět do detailů, ale principiálně buď podporujeme systém, že nemocnice jaksi soutěží a snaží se tu cenu udělat co nejnižší a pojišťovny zaplatí maximálku a ten rozdíl zůstane nemocnici, což se samozřejmě ne vždy dobře zobrazí v hospodaření té nemocnice a musí velmi pečlivě hlídat, co ta nemocnice s tím dělá, protože si musíme uvědomit, že ty ceny, ty vysoutěžené ceny, se nedají zveřejnit, to není v České republice obecné pravidlo, nebo naopak chceme, aby nemocnice soutěžily samozřejmě, protože vždycky ta nemocnice chce soutěžit na co nejnižší cenu, protože pak může ošetřit víc pacientů, vygenerovat víc výkonů pro pojišťovny a dostat jich víc zaplacených a chceme, aby ty peníze zůstaly pojišťovnám, a chceme je rozdělit právě podle efektivity jednotlivých nemocnic těm nemocnicím.***
