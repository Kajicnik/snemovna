File: s131135.htm
Anchor: r7
Date: 31. schůze, 4. března 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane místopředsedo. Dámy a pánové, musím říci, že ono nikdy nic nového není pod sluncem, nihil novi sub sole, to... Nevymysleli jste nic nového, měli jsme to tady za různých režimů. I v současné době má zaměstnavatel možnost během těch tří měsíců zkušební doby komukoliv říci, aby druhý den nechodil. Má to právo i ten zaměstnanec. Na druhou stranu jsem v tom zaměstnání dnes a denně a ti lidé potom chodí k doktorům paradoxně proto, že se jim rozkolísá tlak a bolí je hlava. Oni se začínají bát. Mám opravdu desítky - a nevěřím, že vy ne - dopisů od lidí, které jsem v životě neviděla a neznám je, že to považují za velkou zradu na zaměstnancích, protože vyhodíte takhle toho jednoho, ti ostatní už mluvit nebudou.
Pak je tam druhá věc. Říkat všechno jenom podle ekonomické stránky je hezké, tomu rozumím, jste ekonomové, rozumím tomu. Musím říci jednu příměru, kterou jsem slyšela na jednom postgraduálním kurzu. Máte kino, to kino má pokladnu, šatnu a promítací sál. Kdo vydělává? Pokladna, tam se kupují lístky, šatna, tam si lidé dávají kabáty, a promítací sál nevydělává. Co zrušíme? Promítací sál? Asi ne, že jo. Prosím, zamyslete se nad tím, protože...
Víte, ono to ještě na mě implikuje jednu věc. Většinou bez udání důvodu je taková mocenská síla a pramení... Na mě z toho trošku tryská zbabělost. Je to zbytečné, nevěřím tomu, že by zaměstnavatel neuměl říct do očí zaměstnanci, proč s ním končí pracovní poměr. Má tam řadu možností, včetně vytýkacích dopisů. Pro mě je to určitá zbabělost, neříct lidem, proč nemají chodit do práce. Děkuju.

