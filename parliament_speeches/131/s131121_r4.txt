File: s131121.htm
Anchor: r4
Date: 31. schůze, 4. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: To je koncepční otázka. Tento majetek je skutečně pro stát nepotřebný, žádná instituce o něj neprojevila zájem. Tak jaké je řešení? Kdo by to spravoval? Vy říkáte, že by to..., 30 milionů ročně se to dotovalo a nic se tam nedělo. To přece není rozumné využití.
Takže všechny nemovitosti, které jste jmenoval, včetně těch dvou posledních, jsou prohlášeny jako nepotřebné. Nikdo ze státních institucí o to neprojevil zájem. Pokud o některou z nich projeví zájem samospráva, kterákoliv, tak s nimi jednáme, logicky, protože ta samospráva může mnohem lépe vědět budoucí využití než stát. Vycházíme z toho, že Úřad pro zastupování státu ve věcech majetkových sídlí v Praze, ale takových nemovitostí může být hodně po celé republice.
Já jsem přesvědčen, že postupujeme správně, že postupujeme s péčí řádného hospodáře. Není tady patnáct institucí, které chtějí konkrétní nemovitost, a vláda, nebo někdo rozhodne: Ne, ne, ne, my to prodáme, hledejte místo někde jinde.
Férová cena se dá určit pouze transparentní soutěží. Vycházeli jsme z nějakých odhadních cen. Já myslím, že nám všem bylo jasné, že za 3,3 miliardy se to neprodá, ale nemáte jinou zákonnou možnost. Nemůžete říct, vám to tady vycházelo 3,3, ale já si myslím, že to neprodáme, tak tam dám 500 milionů - to by bylo nezákonné. Takže ano, je to zdlouhavé, ale to je daň, a v dobrém slova daň, za transparentní výběrové řízení. Jinak se to podle mě nedá udělat tak, abychom došli k ceně, která je akceptovatelná, aby nikdo nezpochybnil samotný převod této nemovitosti.
Co vlastně ty případy říkají? Že stát má toho majetku zbytečně moc. To je moje jednoduchá odpověď. My jsme provedli v roce 2023 mimořádnou revizi všech státních pozemků a nemovitostí a jsou tam desítky tisíc nepotřebných nemovitostí.

