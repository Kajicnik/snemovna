File: s131001.htm
Anchor: r2
Date: 31. schůze, 4. března 2025
Speaker: Poslanec Marek Benda

Speech:
Poslanec Marek Benda:: Děkuji, vážená paní místopředsedkyně. Vážené dámy, vážení pánové, prvně bych chtěl signalizovat, že podám návrh na to, abychom dnes procedurálně jednali a hlasovali i o návrzích zákonů i po 19. a 21. hodině, a to jménem čtyř koaličních klubů. Tak jenom abychom věděli, že se tady musíme, až skončím svůj projev, shromážditi k tomuto procedurálnímu návrhu.
A nyní dovolte, abych přednesl některé změny k tomu, co bylo sděleno paní místopředsedkyní jako dohoda z politického grémia. První změna by byla, že za bod 21 dnešního pořadu schůze v případě pokračování zítra by byl zařazen bod 154 dosavadní, sněmovní tisk 894, návrh poslanců Viktora Vojtka a dalších na vydání zákona o povinném příspěvku na produkty spoření na stáří. Za tento bod 154, pokud projde, by byl zařazen bod 54, vládní návrh zákona o poštovních službách, sněmovní tisk 909, a následně bod 37, sněmovní tisk 818, zákon o obalech. To by bylo k dnešnímu dni.
Dále k zítřejšímu dni po těch dvou bodech, které jsou zařazeny na 131. schůzi, v okamžiku, kdy bude zpátky zahájena, to znamená body 150 a 157, bych si dovolil navrhnout zařaditi body 207, 208, 209 a 210, to znamená tajné volby. Jedná se o volbu člena Rady České tiskové kanceláře, člena Rady České televize, člena Rady Českého rozhlasu a členů Rady pro rozhlasové a televizní vysílání s tím, že bychom je udělali před polední pauzou ve středu.
Ve středu po skončení polední pauzy navrhuji, aby byly pevně zařazeny ještě dva body, a to bod 3 dosavadního návrhu programu, sněmovní tisk 729, opatření k podpoře bydlení, a bod 4, sněmovní tisk 730, některé zákony v souvislosti s přijetím zákona o podpoře bydlení. Po nich by následovaly tak, jak bylo načteno z grémia, ty body, které se nestihnou projednati dnes. ***
