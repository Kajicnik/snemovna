File: s131063.htm
Anchor: r6
Date: 31. schůze, 4. března 2025
Speaker: Poslankyně Eliška Olšáková

Speech:
Poslankyně Eliška Olšáková: Děkuji za slovo, paní předsedající, vážený pane ministře, kolegyně, kolegové, já bych se v obecné rozpravě vyjádřila k pozměňovacímu návrhu k vládnímu návrhu zákona o podpoře bydlení ve znění komplexního pozměňovacího návrhu číslo 1 uvedeného ve 149. usnesení výboru pro veřejnou správu a regionální rozvoj na jeho schůzi 6. února 2025.
Tímto pozměňovacím návrhem doplňujeme do zákona osamělé těhotné ženy mezi skupiny zvláště zranitelných osob, protože ze zkušeností poskytovatelů sociálních služeb, ale taky zejména provozovatelů azylových domů vyplývá, že obtížím na trhu s bydlením čelí nejen matky samoživitelky, ale také těhotné ženy bez partnera. Proto se navrhuje, aby byly do přílohy číslo 4 zařazeny také těhotné osoby tvořící jednočlennou domácnost. A díky tomu budou mít status zvláště zranitelných osob, se kterým se pojí výhodnější postavení v systému podpory bydlení. To znamená, že v příloze číslo 4 se navrhuje doplnění těhotných do řádku číslo 5. A v řádku nebo ve sloupci bude vymezení skupiny nebo podskupiny znít takto, že ta skupina se sestává z těhotných osob tvořící jednočlennou domácnost a z osob, které sdílí domácnost pouze s nezaopatřeným dítětem, o které pečují. Děkuji za pozornost a v podrobné rozpravě bych se k tomuto pozměňovacímu návrhu přihlásila.

