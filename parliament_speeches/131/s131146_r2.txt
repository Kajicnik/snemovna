File: s131146.htm
Anchor: r2
Date: 31. schůze, 4. března 2025
Speaker: Poslanec Martin Dlouhý

Speech:
Poslanec Martin Dlouhý: Děkuji za slovo. Já bych nejdřív rád poděkoval kolegyni, prostřednictvím tedy předsedkyně, Richterové, že vysvětlila, v čem je ten zákon přínosný a proč ta flexinovela - od slova flexibilita - pomůže našemu pracovnímu trhu i našemu hospodářství, takže díky za to.
Jinak tady bylo vztaženo, že to není úplně nejdůležitější, včetně té výpovědi s dvojnásobným odstupným. Já bych k tomu jenom chtěl říct, že souhlasím, že je to potřeba dělat komplexně, protože žijeme ve světě, kde je potřeba flexibilita, kde je potřeba deregulace a debyrokratizace.
Já souhlasím i s mnoha věcmi, které tady byly od opozice. Já s tím opravdu souhlasím, ale to neznamená, že budu odmítat nějakou změnu v jedné dílčí věci, protože prostě jeden zákon musí vyřešit jednu malou věc a v dalším zákoně vyřešíme to další. Takže to není, že bych neviděl nějaký širší kontext.
Jinak na dotaz pana Hendrycha, ten původní návrh, pokud si pamatuju, obsahoval všechny zaměstnance a pak se tam začalo jako ústupek hovořit o platech. To z toho důvodu, že platy berou úředníci, kteří jsou závislí na politické moci, čili... Předkladatel tady bohužel není, ale jak já tomu rozumím, tak to bylo myšleno jako ochrana určitého typu zaměstnanců, kteří berou plat a kteří jsou více politicky exponovaní. I když je pravda, že se to týká i škol a nemocnic. Myslím si, že to je trošku nedořešené, ale že to byla ta ochrana.
Ale to, co vidím, je, že náš trh je opravdu málo flexibilní, že by potřeboval být ještě větší důraz na flexibilitu, čili já jsem vlastně z toho trochu zklamaný, že ta flexinovela není ještě víc flexi. Těch důvodů je spoustu. Já dělám ve školství, je tady spoustu kolegů, kteří dělají ve školství, tak já bych rád třeba od nich slyšel - ale nechci zdržovat, tak ať mi to řeknou někdy mimo - jak se jim podařilo například vyhodit špatného učitele nebo špatného jiného pracovníka ze školy. To je v podstatě nemožné, aniž byste skončili u soudu. Můžete udělat to, protože se to týká... Kdyby se to týkalo těch vysokých škol, jako že se jich to týká, což je dobře, tak zkusíte se domluvit, znám mnoho případů, kdy se to nepodařilo, všechno to skoro skončilo u soudu, několik let u soudu. (Hluk v sále.)

