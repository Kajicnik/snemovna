File: s131046.htm
Anchor: r4
Date: 31. schůze, 4. března 2025
Speaker: Poslanec Ivan Adamec

Speech:
Poslanec Ivan Adamec: Ano, děkuji. Vážený pane místopředsedo, kolegyně, kolegové, tak dovolte mi říct také několik málo slov či vět. To, že Senát nám tady vrací návrh zákona se dvěma pozměňovacími návrhy, to je asi běžný postup, stává se to dost často. Je na nás, jak se k tomu postavíme. Já si myslím, že ta debata tady proběhla dost podrobně, vysvětlovali jsme si, jak to je, jestli tam dochází k porušení nějaké směrnice, nebo jestli porušení toho, co si odhlasoval Senát, a to fakt nevím, jak bychom tohle měli řešit, a je to na každém z nás, ať si s tím poradí. Já si myslím, že tady je to jasně rozděleno a víme, jak se k tomu kdo postaví.
Co se týká toho druhého pozměňovacího návrhu, tak tady bych to chtěl uvést na pravou míru. To jsou ty stavební předpisy pro ta velká města. Mě to strašně mrzí, já se omlouvám nejenom Pražanům, ale všem těm městům, která mají právo si dělat tyto stavební předpisy, ale skutečně, vyslechněte mě, nebyla to úplně moje vina. Pokud si vzpomínáte na to, jak jsem tady načítal legislativně technické úpravy, tak já jsem je dostal tak asi dvě minuty od legislativy předtím, než jsme to tady probíral na plénu Poslanecké sněmovny. A řekněte mi, jestli někdo vůbec víte, co v těch legislativně technických úpravách bylo. Já to tedy nevím, já jsem věřil právnímu oddělení tady Sněmovny, že to napsali dobře, chybička se vloudila a prostě odnesly to ty stavební předpisy.
A já vám musím říct jednu věc, a nechci předjímat, protože rozhodneme hlasováním, jestli půjde senátní verze, nebo sněmovní verze, kdyby prošla naše původní verze, tak už je podán pozměňovací návrh do lex OZE plyn, který ty stavební předpisy řeší. Chtěl jsem uklidnit, že jsem si to vzal za osobní úkol, aby se to vrátilo do naší legislativy, protože považuji to skutečně za nešťastný omyl v průběhu toho legislativního procesu, hlavně v tom závěru. Rozhodně to nebyl záměr.
Pak jsem chtěl říct, že mě trochu mrzí, že ta debata se smrskla jenom na ty dva pozměňovací návrhy, respektive ten jeden, původně byly čtyři, a tam mě ještě navíc mrzí, že se musel stáhnout jeden z těch čtyř, který podle mě byl nadějný na to, aby měl účinnost, a myslím si, že by tady to mělo potřebnou většinu bez problémů. A to bylo tak, že vlastně my jsme nutili tyto solárníky ukládat elektřinu do bateriových... nebo do úložišť elektrické energie v okamžiku, kdy je záporná cena energie, aby se prostě síť nějakým způsobem nepřetěžovala. To se nepovedlo z toho prostého důvodu, že Ministerstvo průmyslu a obchodu tam udělalo chybu při přepisu toho pozměňovacího návrhu, kdy vlastně říkali, že při výrobě se to nebude kompenzovat, a ono by to mělo být při dodání do sítě. Já už jsem to tady vysvětloval, nechci se k tomu vracet, je to docela složitá materie. ***
