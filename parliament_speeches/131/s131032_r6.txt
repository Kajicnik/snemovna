File: s131032.htm
Anchor: r6
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo, pane místopředsedo. Já považuji za zásadní problém, že se tady vůbec nediskutuje o důvodu, proč pan prezident nám vrátil ten návrh, ten máme v tisku 825/5, a v tom úvodním vystoupení pana ministra opravdu nepadlo z mého pohledu ani slovo k těm výhradám, které vznesl pan prezident, a k tomu, na co upozorňují soudci, co uváděl Ústavní soud a co my jsme tady 17. 1. 2025 navrhovali v doprovodném usnesení, když se o tom hlasovalo. Když se o tom hlasovalo, o tom doprovodném usnesení, které je jedním z předpokladů toho, sáhnout do platu soudců, jak říká Ústavní soud, je mít komplexní ekonomickou analýzu. Když se hlasovalo doprovodné usnesení, tak pro to byly přesně 4 hlasy nebo 5 hlasů ve sněmovně. Takže takhle by se mělo přistupovat k platům soudců, pokud to chcete udělat pořádně a sáhnout do nich v souladu s judikaturou Ústavního soudu, ale to vy jste neudělali, a proto z toho vznikl tenhle ten zpackaný chaos. Místo toho jste to odkládali s tím, že vytvoříte větší a větší tlak, a proto to tady dneska řešíme.
Na druhou stranu je zase potřeba poctivě říct, že pan prezident v tisku 825 jasně uvedl, že on nepodporuje ani to, co říká ANO. On tady píše: "Stejně tak vnímám jako špatné řešení návrhy předložené parlamentní opozicí zcela zmrazit platy představitelů moci zákonodárné a výkonné nebo nápady naprosto oddělit platy soudců od platů dalších představitelů státní moci."
Takže takové to "my jsme vám to říkali, my jsme vám to říkali", když alternativa, kterou navrhuje ANO, je vlastně stejně nežádoucí, nerealizovatelná, si myslím, že není úplně dobrý argument. Pojďme se bavit o tom, proč nám pan prezident ten zákon vrátil.

