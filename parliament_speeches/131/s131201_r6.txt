File: s131201.htm
Anchor: r6
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážený pane předsedající, vážené kolegyně, vážení kolegové, měli bychom dnes ve třetím čtení projednat takzvanou devítinovelu, tedy soubor návrhů změn zákonů, které budou znamenat celou řadu důležitých pozitivních změn v oblasti dopravy. Měli bychom kroky, které dnes, pevně doufám, přijmeme, zajistit větší bezpečnost na českých silnicích a dálnicích. Jeden z těch významných kroků je proměna současného Centra služeb pro silniční dopravu na Inspekci silniční dopravy tak, aby bylo možno efektivněji kontrolovat přetížené kamiony. Zároveň Inspekce silniční dopravy bude mít možnost do budoucna sama provádět kontroly toho, co teď musí realizovat ve spolupráci s dvoučlennou hlídkou Policie České republiky, a tak vlastně zbytečně běží čas čtyřem lidem, pracovní čas, který je možné využít efektivněji.
Zároveň bude Inspekce silniční dopravy dál kontrolovat například dodržování omezení jízdy, tedy povinné přestávky a pracovní dobu řidičů kamionů, bude provádět také státní odborný dozor v silniční dopravě.
Další důležitou změnou je poptávková doprava. Věc, která se v některých regionech už zkouší a znamená významné rozšíření možnosti veřejné služby tak, aby kraje dokázaly zajistit tu potřebnou službu, dostat se z bodu A do bodu B, ale zároveň například mimo ty dopravní špičky, kdy tu dopravu využívá méně lidí, tak nevypravovat velké autobusy, ale svézt lidi na základě jejich poptávky prostřednictvím elektronické mobilní aplikace na místo, kam potřebují. Výhodou poptávkové dopravy je to, že ty menší autobusy, dodávky, mikrobusy mohou zastavit i v místech, kde nejsou ty kamenné zastávky, a přiblížit tak tu dopravu významně třeba seniorům nebo lidem, kteří se prostě pohybují v terénu hůř. ***
