File: s131124.htm
Anchor: r10
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážená paní předsedající, vážený pane poslanče, vy jste si trochu ulevil na adresu vlády, ale úplně nespravedlivě a mimo, protože pak byste musel za našimi polskými kolegy, německými kolegy, rakouskými kolegy a musel byste volat hlasy hlasem ještě mnohem, ale mnohem výraznějším, protože bohužel vlivem zásadní proměny transformace průmyslu, a to v zásadě v celé této části Evropy a vlastně v celé Evropě, dochází v případě právě nákladů přepravovaného po železnici k zásadním změnám. My jsme a spolu s námi ČD Cargo také čelilo té proměně. Držíme na rozdíl od ostatních soukromých dopravců pořád segment jednotlivých vozových zásilek, to je segment ekonomicky nejnáročnější a samozřejmě, že v tu chvíli je také předmětem náhrad ze strany těch profitabilních typů dopravy, jako je především provozování ucelených vlaků. Tam se podařilo a stále daří držet i existenci soukromých dopravců v ziskové podobě v případě jednotlivých vozových zásilek, ale dlouhodobě se ukazuje, že to profitabilní není. My jsme šli tak daleko v předchozích letech, že jsme na poskytnutí dopravní železniční cesty udělili jednotlivým vozovým zásilkám 95procentní slevu tak, abychom dokázali v maximálním možném rozsahu ulevit právě tomuhle specifickému segmentu. A je jasné, že v situaci, kdy nákladní dopravci v okolních zemích, ti národní padají, dostávají se do hlubokých ztrát, my máme možnost ještě těžit do jisté míry z rezerv, které jsme si vytvořili v rámci ČD Carga v předchozích letech, ale není únosné nadále těmi ziskovými segmenty v plném rozsahu saturovat tu bohužel ztrátovou činnost v oblasti jednotlivých vozových zásilek, a ČD Cargo muselo nutně přistoupit ke kroku, kdy přibližuje ty ceny, podotýkám, přibližuje reálným nákladům, které jsou s jednotlivými vozovými zásilkami spojeny, a to s tím, že nadále poskytujeme jako Správa železnic a stát na tu železniční dopravní cestu 95procentní slevu.***
