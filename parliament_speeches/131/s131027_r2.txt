File: s131027.htm
Anchor: r2
Date: 31. schůze, 4. března 2025
Speaker: Poslanec Jan Síla

Speech:
Poslanec Jan Síla:: Děkuju za slovo. Vážený pane místopředsedo, dámy a pánové, já bych chtěl navázat tady na svoje předřečníky ve vztahu ke kauze Motol. Jedná se totiž o zásadní problém z našeho systému zdravotnictví a já odmítám tady tu poznámku ministra Válka, který tvrdil, že je to vyloženě osobní záležitost ředitele Ludvíka.
Kulantně řečeno, financování zdravotnictví a hospodaření není v pořádku. Důkazem je hned několik kauz z poslední doby, které tady moji předřečníci už jmenovali, počínaje Bulovkou a konče poslední kauzou, myslím, že to bylo v Třinci. Korupci totiž nahrává - tady nikdo neřeší a nehovoří o (celém?) problému, proč k tomu všemu dochází - protože korupci nahrává, že nemocnice často nemusí zveřejňovat, za kolik nakupují léčiva, materiál, lékařskou techniku a tak dál. Události z roku 2017 - tehdy začal fungovat takzvaný registr smluv a nemocnice a distributoři se vzbouřili proti tomu, jak se měly uvádět nákupy jednotlivých léků, přístrojů a prostě všecky veřejné zakázky. Ministerstvo zdravotnictví na základě tohoto vzbouření následně vydalo doporučení - opatření, podle kterého "není nutné jednotlivé ceny zveřejňovat". To cituji. Nemocnice tak uvádějí jen celkové ceny jednotlivých smluv a ty nejsou pod řádným veřejným dozorem. Zrovna uvádění pořizovacích cen by mohlo odhalit některé předražené nákupy, jež by teoreticky mohla doprovázet korupce. A to je ta příčina, že to není kontrolováno, proto může docházet k tomu, k čemu došlo momentálně teď tady v Motole, protože ten Motol, to je vlastně jenom špička ledovce systémového problému našeho zdravotnictví, který já tady pojmenovávám.
Doslova stojí v tom prohlášení: "My neurčujeme, co se zveřejňuje v registru smluv. To určuje samotný zákon č. 340/2015 Sb., o zvláštních podmínkách účinnosti některých smluv, uveřejňování těchto smluv a jejich registru." To řekl mluvčí Ministerstva zdravotnictví a podepsal nebo vypracoval tady tuto práci náměstek Policar. "V případě jednotkových cen lze aplikovat zákonný důvod k nezveřejnění registru smluv a k neposkytnutí informací, které jsou například obchodním tajemstvím." Toto prohlášení podepsal nakonec ministr Adam Vojtěch.
Čili když shrnu ten svůj příspěvek nebo ten svůj název bodu, chtěl bych, aby byl zařazen jako jeden z prvotních, primárních, protože to je poskytování zdravotní péče, a dostupnost zdravotní péče je přímo závislá úměrně na množství financí, které se pohybují ve zdravotnictví. Jestliže tyto finance jsou skutečně s legislativní oporou víceméně vyváděny ze systému, tak potom pochopitelně dostupnost zdravotní péče chybí. Proto navrhuji bod Řešení financování zdravotnictví jako základní problém společnosti. Děkuji za pozornost.

