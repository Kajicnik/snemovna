File: s131208.htm
Anchor: r6
Date: 31. schůze, 4. března 2025
Speaker: Poslanec Martin Kolovratník

Speech:
Poslanec Martin Kolovratník: Já bych v této faktické pana kolegu Sadovského rád podpořil a vítám, co říká pan ministr Kupka, že ministerstvo chystá další posun. Myslím, že tohle je taky jedna z věcí, na které vždycky bude shoda tady na plénu, v hospodářském výboru, do voleb, po volbách, ať dopadnou jakkoliv, že tyhle věci, vždycky se na nich shodneme. Ale pan ministr - teď to nemyslím útočně - řekl opravdu argument, který podle mě není správný, tu otázku, co se s tím vozidlem stane po tedy sejmutí těch značek nebo jejich přenesení na jiné vozidlo. Tak to přece už v zákoně je, to už víme, co se s ním musí dít, buď je tedy to auto registrováno, nebo ohlášeno, že není v provozu, je vyňato z provozu. Lidově snad mi ten terminus technicus odpustíte, je na špalkách a prostě nejezdí, anebo to vozidlo končí a jeho majitel se prokazuje nějakou ekologickou likvidací. Takže tady já jsem teda přesvědčen, že jako nehrozí nějaký spor nebo problém, že by najednou to auto bylo někde v šedé zóně nebo že by se nevědělo, co s ním.
Jak jsem pochopil, ten pozměňovací návrh Petra Sadovského, je to opravdu další z kroků pro občany, pro lidi, zjednodušení jejich života, jsem dokonce přesvědčen i ve smyslu tady té připravované další, ne novely, ale dalšího zlepšení, že se nevylučuje, že to může být vlastně nějaký první krok, na který by se dále navázalo a opravdu v tom nevidím žádné problémy. Takže pokud třeba tohle ani pro vás v koalici není nějaké zásadní politické téma, cítíte, že by to mohl být krok pro, tak zkuste zvážit podporu, u nás v hnutí ANO určitě budeme hlasovat pro tento návrh kolegy Sadovského. Děkuji.

