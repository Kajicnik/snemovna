File: s131272.htm
Anchor: r2
Date: 31. schůze, 4. března 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju za slovo, vážený pane místopředsedo. Ano, určitě mám zájem vystoupit. Ten návrh byl v projednávání odsouvaný, několikrát přerušovaný, tak mi, prosím, dovolte ne nějak dlouze shrnout základní věci, které se tímto návrhem zákona mají měnit.
Zrekapituluji, že se jedná o změnový zákon, ten už navazuje na ten, který jsme schválili, a ten má nabýt účinnosti 1. ledna 2026 - zákon o zbraních, střelivu a zákon o munici. Teprve po přijetí tohoto změnového zákona bude nová právní úprava nakládání se zbraněmi, střelivem a municí v civilní sféře kompletní a její aplikace účinná.
Primárně návrh zákona sjednocuje užívanou terminologii a navazující instituty, v některých částech ale také reaguje na nedostatky současné právní úpravy zajištěné v praxi a odstraňuje je. Řada navrhovaných změn povede ke snížení administrativní zátěže, a to jak na straně podnikatelů v oboru zbraní a střeliva, nepodnikatelské veřejnosti, tak na straně orgánů státní správy, zejména pak Policie České republiky. Tím se uvolní kapacity a vytvoří se lepší podmínky pro výkon kontrolní činnosti podle nového zákona o zbraních a střelivu a zákona o munici. Další navrhované změny potom směřují k prohloubení elektronizace veškerých procesů.
K pozměňovacím návrhům uplatněným ve druhém čtení se vyjádřím podrobněji v rozpravě. Chtěl bych se nicméně zaměřit na ty pozměňovací návrhy, které jsou výsledkem vyhodnocování vyšetřování a zásahů v klánovickém lese a na Filozofické fakultě...

