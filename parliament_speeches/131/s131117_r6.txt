File: s131117.htm
Anchor: r6
Date: 31. schůze, 4. března 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, paní místopředsedkyně. Pane premiére, rád bych se vás zeptal, jaké konkrétní kroky podniká vaše vláda k užší spolupráci v rámci evropské obrany? Myslím si, že to je zásadní téma, které řešíme všichni. My víme, že vy jste v ODS spíš preferovali pana prezidenta Trumpa, kterého podpořili vaši politici pan Vondra, Zahradil, Marek Benda, Jan Skopeček, Karel Krejza a další. Já si myslím, že to nebyla úplně šťastná volba. Stejně tak jako dřív český prezident Zeman spoléhal na Putina a pak se ukázalo, že to byl velmi špatný manévr, velmi špatný výběr.
Takže já se vás ptám, co je teď Česká republika připravena učinit k užší spolupráci v armádě v rámci Evropské unie, jestli jsme připraveni nasadit mírové jednotky na Ukrajině, pokud se na tom shodne většina států Evropské unie, teď se o tom jedná ve světě a v Evropě, jestli jsme připraveni podpořit evropský a český obranný průmysl, sjednotit standardy napříč armádami, aby dokázaly účinně spolupracovat na obraně, nakoupit další obranné vybavení, zrychlit výstavbu továren toho typu vybavení, který se podle dohod bude vyrábět v České republice, podpořit vznik společných armádních jednotek v rámci Evropské unie fungujících v NATO? ***
