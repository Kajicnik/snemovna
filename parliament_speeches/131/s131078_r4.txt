File: s131078.htm
Anchor: r4
Date: 31. schůze, 4. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Já se domnívám, že my nejsme vůbec ve věcném sporu. To je na moji předřečnici, paní poslankyni. O co jde? Že mně přijde velká škoda, že pro ty lidi, kteří mohou být skutečně potřební, ale dostanou se prostě do potíží ze situace, kdy měli nějaké, byť nízké příjmy, pracovali, usilovali o to, aby prostě věci zvládli, a ze situace, kdy ten zákon měl pomáhat opravdu i těmto lidem, tak se dostaneme do situace, kdy to bude pomáhat mnohem omezenější skupině. A to mně prostě přijde, že bude ve skutečnosti ve finále jenom zbytečné prodražování toho dneska už neexistujícího koncepčního řešení.
A poslední. Ty projekty a pomoci, o kterých mnozí mluví tady za pultíkem Sněmovny, jsou často financovány z peněz Evropské unie a právě o to jde, aby se tím zákonem ta pomoc ukotvila systémově napříč republikou. To, co se leckde dělá a co se v sedmdesáti projektech ověřilo, všecky ty součásti toho zákona jsou ověřeny napříč republikou, tak to, aby zapadlo do kompletního řešení pro všecky občany naší země stejně dostupného, tak je proto navrženo jako řešení celorepublikové. Mně prostě nestačí, že v některé obci na čtyři roky mají projekt, protože si myslím, že je pak i nehospodárné propouštět ty zaměstnance, kteří se mnohé naučili, a nedávat žádnou jistotu, že ty věci budou dlouhodobě pokračovat.
Tak to je poslední poznámka k těm dobrým zkušenostem z obcí. Mnohde jsou významně podpořené evropskými penězi, a když to neukotvíme do českého systému, tak to prostě pokračovat nemůže. Já proto budu nahrávat v podrobné rozpravě návrhy, aby se zpět aspoň trošku navrátila ta širší cílová skupina, ta možnost pomoci lidem, kteří jsou chudší pracující.

