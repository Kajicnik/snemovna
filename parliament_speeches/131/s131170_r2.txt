File: s131170.htm
Anchor: r2
Date: 31. schůze, 4. března 2025
Speaker: Poslanec Tomio Okamura

Speech:
Poslanec Tomio Okamura: Vážené dámy a pánové, já bych chtěl jménem SPD navrhnout dva mimořádné body.
Jako první bod navrhuji bod s názvem Fialova vláda chce navýšit výdaje České republiky na zbrojení na 300 miliard korun ročně. K tomuto premiér Fiala svolal na tento čtvrtek schůzku, kde oslovil i mě jako předsedu opoziční strany, zdali bych se zúčastnil. Vláda Petra Fialy minulý týden o nás bez nás odsouhlasila navyšování výdajů na zbrojení, přičemž by to mělo být ze současných... z letošních 164 miliard korun ročně by to mělo být navýšení o více než 100 miliard korun na téměř 300 miliard korun ročně, všechno na dluh, a to samozřejmě hnutí SPD musí odmítnout.
Prvním okamžikem je, že já nechápu, proč nás zve Fialova vláda na jednání. Pojmenovali to takovým honosnější názvem Bezpečnostní otázky a posilování obranyschopnosti ČR, ale pod tím se skrývá, a všichni to víme, že chtějí s opozicí diskutovat to, že si odsouhlasili minulou středu navyšování výdajů na zbrojení. Když přihlédneme k té předpokládané... k tomu růstu HDP, vychází to cirka na 300 miliard ročně. No, v normálním, standardním chování nebo v normálním, standardním, řekl bych, jednání nejprve, pakliže chce někdo něco projednat s tím druhým, tak to s ním přeci projedná a pak teprve případně si to odsouhlasí. Fialova vláda to udělala opačně, takže si chtěla udělat z opozice asi nějaký fíkový list, nějaké alibi, jako že to projednávali s opozicí. Oni si to nejprve minulou středu sami sobě odsouhlasili, takže už to mají odsouhlaseno na vládě. A teď o čem tady chtějí vlastně s námi jednat? Takže ten postup je od začátku zcela opačný a oni to dělají záměrně. Zřejmě máme sloužit jako opozice k jejich předvolební kampani.
No a co se týče toho jejich návrhu, tak samozřejmě musím na úvod zdůraznit, že SPD prosazuje moderní, akceschopnou a silnou armádu se zaměřením na obranu našich občanů a území České republiky. To je jasné, ale lišíme se v tom postupu. Proto jsem to navrhl dneska jako mimořádný bod, abychom to mohli diskutovat, protože nevím, co na té uzavřené schůzce, kdy už si to sama sobě odsouhlasila Fialova vláda a staví nás úplně před hotovou věc, tak co vlastně chtějí tedy s tou opozicí diskutovat, když si ani nenašli čas na to, aby to probrali v předstihu, než si to teda sami už odsouhlasili.
Za nás platí, že by tedy bylo dobré, abychom to projednali dnes tady, proto tento bod navrhuju jako první bod dnešní schůze Sněmovny, protože je to teďka to nejaktuálnější téma, tak abychom tedy ihned dnes to tady projednali - opozice, koalice - když tedy Fialova vláda nás tedy pozvala na tu schůzku. My na tu schůzku nepůjdeme, protože - to už jsem avizoval - už si to stejně sami odsouhlasili, tak proč bychom tam měli chodit dělat nějakou stafáž? Ale to téma je skutečně velmi důležité, takže je potřeba, abychom to tady v rámci bodu, pevně zařazeného bodu, jako první bod to navrhuji, aby ta diskuse mezi vládní koalicí a opozicí tady dnes hned mohla proběhnout. My jsme na tu diskusi připraveni. Takže aby se potom Fialova vláda nevymlouvala, že my jsme nešli na nějakou interní schůzku, kde už si to stejně oni sami odsouhlasili předem. Ale my chceme, aby se o tom tady hovořilo a ještě samozřejmě aby ta debata tady proběhla i před zraky veřejnosti a médií.
Jednak je potřeba taky dodat, že současný závazek vydávat na obranu, respektive na zbrojení, částku ve výši 2 procenta HDP - to je to, co jste si už tady odsouhlasili - tak to plní pouze 23 z 32 členských států NATO, 23 z 32. Například Itálie dává na obranu - oni tomu říkají obrana, protože neposílají v takovém množství, vy posíláte zbraně na Ukrajinu, už se dali Ukrajincům 232 miliard, teď tam chcete dávat další z našich peněz a to prostě je v současné situaci rozhodně nepřijatelné, je to nepřijatelné pro nás - třeba Itálie dává, tuším nebo přibližně - já to vím - 1,57 procenta HDP a italskou premiérku Meloni přijmul i Donald Trump. Itálie je partnerem pro Spojené státy a tam probíhají ty vztahy zcela, řekl bych, standardním způsobem.
Druhá věc je, za co Ministerstvo obrany tyto peníze utrácí. Výdaje Ministerstva obrany na zbrojení zásadním způsobem omezuje Fialovou vládou odsouhlasený nákup předražených amerických stíhaček F-35 s možností nosit jaderné zbraně, za které bylo jenom vloni v závěru roku zaplaceno Fialovou vládou 26 miliard korun. Dokonce jste dali oproti té plánované záloze 15 miliard, tak jste dokonce dali o 11 miliard navíc na celkových 26 miliard. Vy jste zaplatili ještě peníze v předstihu, 11 miliard navíc. Ministerstvo obrany by si mělo skutečně ujasnit, co má vlastně nakupovat, protože na jednu stranu koupíte předražené stíhačky, zatímco Maďaři mají gripeny, prodloužili gripeny, Poláci jednají o mnohem levnějších F-šestnáctkách. Vy jste koupili ty nejdražší, předražené stíhačky s možností nosit jaderné zbraně a teď říkáte, že nejsou další peníze na zbrojení.
No a má to za vás zaplatit český občan zase, tuhletu vaši politiku, který za to vůbec nemůže. Většina českých občanů Fialovu vládní koalici nechtěla. Dokonce ani v těch volbách, v posledních volbách 2021, když jste získali menšinu hlasů voličů, ale kvůli tomu, že víc než milion hlasů voličů propadl, rekordní množství v historii České republiky, tak tady poprvé v historii České republiky vládne vláda, která nezískala většinu hlasů voličů.
Zároveň si myslíme, že by se měl maximálně podpořit domácí zbrojní průmysl a neměla by se nakupovat výzbroj netransparentně, a tudíž draze. To přesně děláte vy stylem vláda - vláda, zejména z USA, z Německa a z Francie. Navíc česká armáda má velký problém s náborem a nedostatkem lidí. Což vy... Vy to prostě neřešíte, vy to nechcete řešit. Je potřeba... Ale k tomu se ještě dostanu.
Je potřeba také vzít v úvahu, že je potřeba investovat také do vnitřní bezpečnosti České republiky. Zatímco na zbrojení se vynakládají 2 procenta HDP poté, co jste to zvýšili - a do budoucna to chcete dokonce zvýšit na 3 procenta HDP, tedy cirka to vychází v roce 2030 na 300 miliard korun ročně - tak na tu vnitřní bezpečnost se vynakládá pouze 0,6 procenta HDP, takže tady vidíte tu disproporci. Přitom stoupá kriminalita cizinců, lidé si stěžují na bezpečnost a chybí policisté, nejsou zde kryty například pro 90 procent obyvatel v případě nebezpečí, správa státních hmotných rezerv nemá dostatečné zásoby pro případy vyhlašování krizových stavů, například nejsou dostatečné zásoby trvanlivých potravin a tak dále. To vše je potřeba změnit.
Toto jsou další a další důvody, proč hnutí SPD nesouhlasí s takto jednostranným, prudkým navyšováním výdajů na zbrojení. Znova říkám, je to všechno na dluh, je to opět všechno na monstrózní dluh. Jak říkám, i odborníci se shodují na tom, že současná armáda totiž nemá kapacity ani tyto vaše nákupy smysluplně pojmout.
Mimochodem, chybí 6 000 vojáků. V loňském roce 6 000 jich chybí a výsledek činnosti paní ministryně obrany Černochové a Fialovy vlády - ODS - tak je, že když se podíváte na loňská čísla odchodů vojáků a příchodů nových vojáků, tak ten stav je plus 182 osob a schází 6 000 vojáků přitom. Takže vy vydáváte monstrózní peníze na zbrojení, z toho ještě posíláte na Ukrajinu, přitom naše armáda je ve velkých problémech. ***
