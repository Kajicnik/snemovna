File: s131141.htm
Anchor: r5
Date: 31. schůze, 4. března 2025
Speaker: Poslanec Radek Vondráček

Speech:
Poslanec Radek Vondráček: Děkuji, paní předsedkyně. Já bych chtěl v souladu s jednacím řádem reagovat na probíhající rozpravu. Chtěl bych vás odkázat na § 67 písm. e) jednacího řádu, že slovo je uděleno kdykoli předsedovi politické strany nebo hnutí. To je přednostní právo a za třicet let existence tohoto parlamentu se zvykově vyvinulo v takový institut, že přednostní právo není nijak omezeno a ten, kdo vystupuje, vystupuje obsahově zcela svobodně.
Já si tady pamatuju velice dobře, když pan - váš bývalý předseda - Kalousek, váš předchůdce, tady četl v rámci úplně jiné schůze zápis o Vrběticích. Úplně jiná schůze, úplně nesouvisející, čistě jenom obstruoval.
Takže prosím vás, nevykládejte si jednací řád svévolně, jak se vám to hodí, když se zrovna nelíbí vám, co tady zaznívá. To děláte špatně. Jestliže chcete změnit ustálenou praxi, je třeba to udělat po dohodě všech politických klubů nebo nějakým usnesením nebo změnou zákona, ale nemůžete si vy tady za mikrofonem vykládat jak chcete jednací řád. To je potom svévole.
To je potom stejné, jak jste jednou nechala osm lidí, aby řekli svůj protinávrh, a pak řekla: To už je moc. A už nikoho dalšího jste nepřipustila. Tím překračujete pravomoci řídícího schůze. Vy musíte dodržovat jednací řád a ne si to dělat podle svého pocitu. Děkuji a doufám, že už se to nebude opakovat. Nebylo to důstojné, ta přestřelka, pro nikoho z nás. Děkuji. (Potlesk.)

