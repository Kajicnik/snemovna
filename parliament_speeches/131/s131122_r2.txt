File: s131122.htm
Anchor: r2
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, paní místopředsedkyně. Pane ministře, dámy a pánové, vy víte, že já interpelace většinou věnuji tomu, aby, abychom se něco užitečného dozvěděli, případně něco napravili, upravili, udělali nějakou osvětu. U exekucí pro vozidla v registru vozidel, tam to zatím je stále ještě ve vzduchu, tak tam ještě je potřeba to nějak posunout.
Teď se na mě obrátili ale občané s jiným problémem, týká se to problematiky airbagů Takata a jejich - já nevím, jak to říct - vystřelování nebo nehod zničehonic. Já jsem dostal tady podnět občana, který takhle komunikuje celkem detailně i s jednotlivými výrobci vozidel u nás. Ta problematika je relativně komplikovaná, údajně jde o nějaké poškození plynových generátorů vlivem stárnutí, které je ale spojeno výhradně s působením klimatických vlivů, kombinací tepla, vlhka, jinými slovy, týká se to údajně vozidel dovezených ze zemí, jako je třeba Francie, Itálie, Španělsko a podobně. Ale zároveň tady se argumentuje i tím, že zase se často do těch zemí jezdí a podobně. Jinými slovy, jde o celosvětovou záležitost. Mě by zajímalo, jestli Ministerstvo dopravy o tomto ví, o této situaci, jestli komunikuje s těmi automobilkami, jakého je rozsahu a jestli se připravuje případně nějaká osvěta k tomu minimálně, jakých vozidel se to týká, nebo nějaké informace pro řidiče a pro uživatele těch vozidel, osobních aut, abychom co nejméně strašili, ale zároveň co nejvíce dělali prevenci v této věci.

