File: s131020.htm
Anchor: r2
Date: 31. schůze, 4. března 2025
Speaker: Poslankyně Věra Adámková

Speech:
Poslankyně Věra Adámková:: Děkuji za slovo, pane místopředsedo. Dámy a pánové, teď apeluji na vaši lidskost. Blíží se největší svátky křesťanského světa - Velikonoce. Vím, že hovořím víceméně k prázdným lavicím v pravé straně sálu, ale předpokládám, že kolegové a kolegyně poslouchají jednání eventuálně i ve svých pracovnách. Chci obrátit vaši pozornost na takový evergreen, který zde připomínám, a to je sněmovní tisk 162, novelizace transplantačního zákona.
Vážené dámy, vážení pánové, už jsme se tady několikráte sjednotili, vyříkali jsme si všechny nejasnosti, teď už je nemáme. Ve druhém čtení jste byli všichni velmi praktičtí a snažíte se pomoci odstranit diskriminaci pro dobrovolné dárce kostní dřeně. Já tedy v tomto případě žádám, abychom se opět obrátili k naší lidskosti a k práci pro naše voliče, pro naše pacienty, a prosím o zařazení sněmovního tisku 162 jako prvního bodu dnešního jednání.
Znovu připomínám, že to je tisk, který tady prošel již dvěma čteními. Na výboru pro zdravotnictví neměl žádné problematické spory. Ve druhém čtení tady paní kolegyně z KDU načetla pozměňovací návrh, který přestože ho vrchní ředitel Ministerstva zdravotnictví právního odboru označil za nadbytečný, protože je zbytečné to znovu říkat, my jsme bez problémů ho přijali, protože nemáme žádné problémy s tím, aby opravdu bylo vyjasněno, o co se jedná.
Ale opravdu žádám o zařazení přednostně tohoto bodu, protože doba letí, a jak praví básník, čas pádí jako splašený kůň, a tady by se nám mohlo stát, že bychom opět pro povrchní zájmy - a promiňte, ve světle života a smrti je všechno ostatní povrchní zájem - na toto zapomněli. A já bych byla velmi nerada, abychom neodčinili tuto diskriminaci. Žádám o zařazení sněmovního tisku 162 jako prvního bodu jednání. Děkuji.

