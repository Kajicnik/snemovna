File: s131226.htm
Anchor: r2
Date: 31. schůze, 4. března 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji za slovo, pane předsedající. Dovolte mi, abych se přihlásila ke dvěma pozměňovacím návrhům, které jsem vložila do systému pod číslem 6337 a 6340. Oba dva tyto pozměňovací návrhy se týkají stejné problematiky, a to je označování těhotenských testů, kde by jejich výrobce, potažmo distributor, byl zavázán k tomu uvádět na krabičkách těchto těhotenských testů odkaz na internetové stránky, které by poskytovaly poradenství právního a sociálního charakteru zaměřeného na zachování těhotenství. Důvodem, proč tyto pozměňovací návrhy podávám, je především poskytnout pomoc neočekávaně těhotným ženám, které se dostávají do stresové situace, a je pro ně velice důležité, aby v této chvíli měly možnost, pokud budou chtít využít nabídnutých informací. Ty dva pozměňovací návrhy se právě liší v tom, kdo bude uveden na tomto odkazu.
První pozměňovací návrh pod číslem 6337 a teď cituji: "Je zde uvedeno - výrobce těhotenských testů je povinen opatřit obal vizuálně zřetelným upozorněním na internetové stránky poradenství sociálního a právního charakteru zaměřeného na zachování těhotenství nad rámec upravený nařízením o diagnostických zdravotnických prostředcích in vitro. Internetové stránky poradenství zaměřeného na zachování těhotenství stanoví prováděcí právní předpis, který by stanovovalo Ministerstvo zdravotnictví."
Druhý pozměňovací návrh pod číslem 6340. V  tomto odst. 3 § 8 uvádí: "Výrobce těhotenských testů je povinen opatřit obal vizuálně zřetelným upozorněním na internetové stránky provozované Ministerstvem zdravotnictví, které obsahují poradenství sociálního a právního charakteru zaměřené na zachování těhotenství.
Druhým vážným důvodem, proč jsem se rozhodla tyto pozměňovací návrhy nahrát, je snaha také pomoci ženám, které jsou vystaveny velice specifickému a často opomíjenému druhu domácího násilí, a to je nucení jít na interrupci. V období nedávném, bylo to v roce 2021, probíhal výzkum společnosti Ipsos, ze kterého vyplynulo, že 9 procent žen je nuceno většinou svým partnerem podstoupit interrupci. Devět procent žen, když si přepočítáme na současnou porodnost České republiky, znamená 1 400 žen ročně. Myslím si, že toto číslo je alarmující, a já osobně tento typ domácího násilí považuji za jeden z nejhanebnějších.
No a do třetice je to samozřejmě také vyjádření toho, že nám opravdu záleží na každém narozeném dítěti a že chceme podpořit porodnost v České republice, která opravdu klesá, a ty poklesy narozených dětí jsou opravdu alarmující.
V roce 2022 se v České republice narodilo 100 464 dětí, v roce 2023 to bylo 90 369 dětí a v loňském roce 2024 to bylo pouhých 82 596 dětí. Samozřejmě že si nemyslím, že by odkaz na pomoc, která by byla nabízena prostřednictvím internetových stránek, ať již provozovaných přímo Ministerstvem zdravotnictví, anebo některou z organizací, které se tomuto tématu věnují, že by nějak dramaticky zvýšilo porodnost v České republice. Jako pediatr jsem v častém kontaktu s mladými maminkami a vím, co je trápí, řeší často problémy s předškolní výchovou svých dětí, řeší problémy s bydlením, samozřejmě že řeší také problém s nástupem do zaměstnání. Myslím si, že nezapomínáme i na tyto oblasti, že současná vláda zavedla spoustu dobrých věcí, ať už se to týká zavedení sousedského hlídání, posílení dětských skupin, to, že jsme se věnovali souladu vlastně profesního a rodičovského života.
Nicméně Židé mají jedno strašně hezké přísloví a já ho mám moc ráda. Kdo zachrání jeden život, zachránil celý svět. Vím, že toto by se opravdu týkalo jednotlivců, rozhodně by to nebyl dramatický obrat v počtu narozených dětí v České republice. Takovou ambici ani nemám, ale myslím si, že i tato drobná pomoc v individuálním konkrétním případě může být pomocí velikou a že budou maminky, ženy, které za ní budou rády, a pokud žena tuto pomoc nechce, nepotřebuje, tak si toho odkazu na internetové stránky, které tuto pomoc, ať už sociální, nebo právní, nebo nějak jiného charakteru poskytují, tak zkrátka na ten odkaz neklikne, neotevře si ho. ***
