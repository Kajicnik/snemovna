File: s131167.htm
Anchor: r2
Date: 31. schůze, 4. března 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, pane místopředsedo. Já bych nejdřív... Protože s těmi dopisy se roztrhl pytel, tak bych chtěla tady otevřeně přečíst svoji odpověď, jménem klubu hnutí ANO, kterou jsem dnes odeslala předsedovi výboru pro bezpečnost, panu poslanci Pavlu Žáčkovi, na jeho pozvání k jednání o migrační a azylové politice. Ten dopis dám po přečtení tady na plénu na svoje sociální sítě a je i na webu hnutí ANO k dispozici.
"Vážený pane předsedo, obdrželi jsme od vás pozvání na schůzku k azylové a migrační politice státu, která se má uskutečnit několik málo měsíců před volbami, přestože vláda Petra Fialy činila veškeré své nevratné kroky v této oblasti po celou dobu svého mandátu bez sebemenší snahy o konzultaci s opozicí. Vaše vláda přitom měla nespočet příležitostí, kdy mohla zásadní otázky, které přímo ovlivňují bezpečnostní situaci v České republice, s opozicí konzultovat. Žádnou z těchto příležitostí jste bohužel nevyužili, a to ani k formálnímu, natož pak k serióznímu jednání.
Jak víte, byl to ministr vnitra vaší vlády, kdo v rozporu s bezpečnostními zájmy České republiky, a dokonce i k velkému překvapení koaličních stran na evropské úrovni schválil migrační pakt." ***
