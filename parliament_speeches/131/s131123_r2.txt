File: s131123.htm
Anchor: r2
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážená paní předsedající, vážený pane poslanče, na základě zmíněného memoranda a smlouvy mezi Českou republikou zprostředkovanou Ministerstvem financí a hlavním městem Prahou má opravdu dojít k rekonstrukci toho stávajícího zařízení, té nemovitosti u Palmovky. Máme podrobnou informaci o tom, jak probíhá výběrové řízení na zhotovitele celé té přestavby s tím, že právě na tom výběrovém řízení, které organizuje hlavní město Praha, se bohužel ten postup zkomplikoval. Zkomplikoval se na sporu dvou uchazečů, kteří se v tuto chvíli přou o své kvalifikace, o své reference. To je věc, se kterou se bohužel setkáváme napříč veřejnou správou. Nicméně my jsme v intenzivním kontaktu s Euspou, s vedením Euspy, uvědomuje jsme si v plném rozsahu, že je to pro Českou republiku záležitost prestižní. Připravujeme i úpravy těch současných prostor tak, abychom v maximální možném rozsahu vyšli vstříc Euspě a aktuálním provozním požadavkům.
Zároveň jsme v kontaktu s hlavním městem Prahou tak, aby se podařilo opravdu co nejrychleji dokončit výběrové řízení a realizovat tu přestavbu ke spokojenosti Euspy. Jak Ministerstvo dopravy, tak Ministerstvo financí je v tom mimořádně aktivní i při vyhledávání toho vhodného objektu. Toho by nebylo možné dosáhnout bez úzké interakce s Euspou. V tomto směru vylučuju, že by v tomto ohledu kdokoliv z Ministerstva financí nebo z Ministerstva dopravy cokoliv zanedbal. Ta komplikace nám přirozeně není milá. A tím víc věnujeme prostoru a energie i jednání s Euspou a zároveň, co se týče toho aktuálního vývoje, tak jenom pro dokreslení toho, že jsme informováni velmi přesně.
Hlavní město Praha ustoupilo od podání rozkladu vůči tomu poslednímu rozhodnutí Úřadu pro ochranu hospodářské soutěže, rozhodlo o vybrání zhotovitele. Proti tomu kroku se následně odvolal konkurent, nicméně s ohledem už na předchozí rozhodování Úřadu pro ochranu hospodářské soutěže je tu jasně určený směr, kudy by se v rámci vyhodnocení těch nabídek a zhodnocení toho postupu mělo hlavní město Praha vydávat.
Máme za to, že teda v tomto směru je jednak světlo na konci tunelu, jednak postupujeme, tak v tomhle případě je to odpovědnost hlavního města Prahy, aby opravdu se podařilo tu zakázku dotáhnout do konce a tu budovu vybudovat k obrazu Euspy podle všech poměrně náročných požadavků i na zabezpečení jednotlivých prostor.

