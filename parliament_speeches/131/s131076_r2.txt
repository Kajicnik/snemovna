File: s131076.htm
Anchor: r2
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Děkuji za slovo, pane předsedající. Já oceňuji všechny předřečníky, kteří vedli kultivovanou debatu, a nerozumím tomu impulzivnímu výjezdu, který tady teď zazněl, s nějakým osočováním, to je, myslím, úplně zbytečné.
Shrnutí toho, komu zákon slouží, a to, co tady bylo řečeno od předchozích předřečníků. Samozřejmě, že slouží těm, kteří už se v bytové nouzi ocitli, anebo se do ní mohou dostat. Ten zákon není jenom o tom, že poskytuje bydlení, on poskytuje i asistenci, poskytuje podpůrná opatření, poskytuje prevenci. To znamená, pokud se bavíme o tom, že 1,4 miliardy korun ročně se nám zdá hodně na to, abychom obhospodařili desítky tisíc lidí nebo domácností různými typy, formami pomoci prostřednictvím toho zákona, tak já se obávám, že tenhleten argument úplně neobstojí.
Pokud se týká obchodu s chudobou a vyřčené domněnky, že se skupují byty proto, aby mohly být nabídnuty do toho systému, já myslím, že jsem tady už dostatečně srozumitelně a pregnantně vyjmenoval veškeré pojistky, které vedou proti tomu, aby mohl být jakýkoli náznak obchodu s chudobou. A myslím si, že ta opatření jsou velmi srozumitelná a jasná a hlavně budou účinná.
Pokud se týká výhrad, toho, jakým způsobem byla v přípravě zákona kooperace se Svazem měst a obcí, tak já samozřejmě, že jsem nebyl u celého, ale podle toho, jaké mám informace od svého týmu, tak byla velmi obsáhlá a Svazu měst a obcí patří veliké poděkování za to, jak promptně reagoval na zasílané průběžné znění toho zákona, jakým způsobem připomínkoval, protože jeho připomínky byly v drtivé většině validní a byly zohledněny ve finálním zákonu, to znamená, Svaz měst a obcí i na tomhle zákoně odvedl velký kus práce. Děkuju.

