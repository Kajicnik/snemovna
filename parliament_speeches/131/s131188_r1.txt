File: s131188.htm
Anchor: r1
Date: 31. schůze, 4. března 2025
Speaker: Poslanec Róbert Teleky

Speech:
Poslanec Róbert Teleky: Děkuji za slovo. Pěkný večer. Já vás v krátkosti seznámím s mými pozměňovacími návrhy, které jsou uloženy jako sněmovní dokument 6303. A je to oprava změny zákona č. 416 v souladu se směrnicemi. Základní premisou je, že dotčená veřejnost státu, původu i dotčeného státu musí mít ekvivalentní možnost účasti, respektive zapojení do procesu mezistátní EIA, přičemž příslušné lhůty je třeba nastavit tak, aby byla tato účast efektivní. Další pozměňovací návrh je uložen jako sněmovní dokument 6304 a účelem návrhu je urychlení a usnadnění povolování větrných elektráren, a to z důvodu potřebnosti jejich urychlené výstavby k zajištění zdrojové přiměřenosti výroby elektřiny v dalších letech. Navržena úprava cílí na zjednodušení povolování souboru čtyři a více větrných elektráren tím, že se na ně má použít omezený výběr ustanovení upravujících režim pro povolování staveb pro energetickou bezpečnost.
Poslední pozměňovací návrh, který je uložen jako sněmovní dokument 6319 druhotné zdroje energie přispívají ke snížení spotřeby primárních zdrojů energie používaných k výrobě elektřiny, především fosilních paliv. V rámci České republiky se mezi tyto druhotné zdroje řadí důlní plyny a odpadní teplo.
Předkládaný návrh má tedy za cíl umožnit formou přechodného ustanovení další zužitkování těchto zdrojů ve výrobních jednotkách ve výši, která bude nadále zajišťovat provozuschopnost a konkurenceschopnost těchto zařízení a poskytnout tak čas pro komplexnější budoucí řešení podpory těchto zdrojů. Výhodnost využití předmětných zdrojů je z hlediska bezpečnosti a environmentálně podstatně vyšší, než pokud by mělo docházet k nevyužívání těchto zdrojů, zejména k únikům plynu do ovzduší v případě důlního plynu. Děkuji.

