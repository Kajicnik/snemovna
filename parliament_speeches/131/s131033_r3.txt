File: s131033.htm
Anchor: r3
Date: 31. schůze, 4. března 2025
Speaker: Poslanec Radim Fiala

Speech:
Poslanec Radim Fiala:: Děkuji za slovo, vážený pane předsedající. Vážený pane ministře, vážené kolegyně, kolegové, já myslím, že jsme tady platy představitelů státní moci okomentovali už dost, ale já musím říct, že i dnes, i každý den se nás novináři ptají, jak budeme hlasovat. Dovolte, abych tady vystoupil se stanoviskem hnutí SPD k dnešnímu zákonu, k novele zákona o platu představitelů státní moci.
Ptají se nás novináři, jestli budeme pomáhat koalici přehlasovávat veto prezidenta. Nebudeme. Nebudeme, protože nechceme zvyšovat platy politiků a představitelů státní moci.
Dovolte, abych ještě vysvětlil ten náš postoj k tomu. My jsme navrhli pozměňovacím návrhem zamražení platů politiků. Proč jsme to udělali? Na to se také novináři ptají, že to je vlastně jenom dočasná věc, kdy, až se rozmrazí platy, pak zase vyskočí. Ano, to je pravda, nicméně vláda přišla s tím návrhem zákona pozdě. Ústavní soud shodil návrh zákona v květnu loňského roku a my jsme to začali projednávat až někdy v listopadu loňského roku. To znamená, já jsem u tohoto pultíku v prvním čtení stál 20. listopadu a tady jsem na to upozorňoval, že je 20. listopadu a že normální legislativní proces, který trvá devět až jedenáct měsíců, musí projít vládou, třemi čteními v Poslanecké sněmovně, Senátem a podpisem prezidenta, je daleko delší a že to nemůžeme zvládnout, a že nemůžeme zvládnout ani tu diskusi na to, aby ta novela byla tak kvalitní, že už bychom tady nikdy nemuseli stát a nemuseli hlasovat o svých platech, protože já to považuju za nefér, za nefér vůči lidem, když tady hlasujeme o svých platech a zvedáme si je, byť jenom o jedno procento, a to v dnešní ekonomické situaci, k takovému růstu - nerůstu HDP, k tomu, že pořád tvoříme obrovské dluhy státního rozpočtu, že v podstatě si na to půjčujeme.
My jsme přesvědčení, že dobrá varianta je zamrazit platy a během příštího roku vytvořit nový zákon, novou novelu, na které se víceméně shodneme napříč Poslaneckou sněmovnou tak, aby nezvyšovala platy politiků, a tak, abychom se vrátili k valorizačnímu schématu, kdy by se platy politiků zvyšovaly podle toho, jak se bude zvyšovat - a navázat je třeba na průměrnou mzdu nebo na medián, protože medián platů a mezd má většina lidí, daleko víc než průměrnou mzdu, navázat je na medián, aby se zvyšovaly podle toho, jak se budou zvyšovat či snižovat platy lidí v České republice. Já si myslím, že to je fér a že je to jediná možná varianta, jak to udělat, abychom o těch platech už nemuseli nikdy hlasovat. ***
