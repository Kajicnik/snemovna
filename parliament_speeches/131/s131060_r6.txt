File: s131060.htm
Anchor: r6
Date: 31. schůze, 4. března 2025
Speaker: Poslanec Vojtěch Munzar

Speech:
Poslanec Vojtěch Munzar: Děkuji. Paní předsedající, vážené kolegyně, vážení kolegové, dovolte mi, abych vás seznámil s projednáváním toho tisku na rozpočtovém výboru. Rozpočtový výbor projednal tento návrh zákona 4. září 2024. Na svém jednání se zabýval zejména efektivitou a účelností navrženého zákona a s tím spojených každoročních nových výdajů z peněz daňových poplatníků až do výše 1 a půl miliardy korun na poskytování garancí, vytvoření nových úředních míst na obcích a na centrálních úřadech, na financování činnosti garantů a na financování provozu nových poradenských center.
Tyto prostředky k naplňování zákona neslouží k výstavbě či podpoře výstavby nových bytů, pouze předpokládají financování vzniku nového, rozsáhlého a nákladného administrativního systému, který sám o sobě bydlení dostupnějším nečiní. Z těchto důvodů v hlasování nikdo ze členů rozpočtového výboru nehlasoval pro souhlasné stanovisko s tímto zákonem, většina členů se zdržela hlasování, a proto rozpočtový výbor nepřijal k zákonu žádné stanovisko. Děkuji za pozornost.

