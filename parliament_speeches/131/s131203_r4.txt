File: s131203.htm
Anchor: r4
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážená paní poslankyně, budu jenom velmi stručný. Vejdu se určitě do dvou minut. K autonomním systémům řízení, my jsme věnovali pozornost i vypořádání těch připomínek s ostatními rezorty. Přesvědčili jsme je o tom, že ty kroky opravdu jsou na místě, že musíme sledovat technologický vývoj a že bez sledování technologického vývoje odsoudíme i český průmysl a ekonomiku k neúspěchu.
Věnovali jsme intenzivní pozornost tomu, abychom podmínky těch autonomních systémů, jejich fungování, přiblížili veřejnosti i v případě, že se nedostanou k důvodovým zprávám. Věnovali jsme tomu prostor i díky konkrétní prezentaci těch systémů formou tiskových konferencí, prezentace novinářům i veřejnosti.
Co se týče těch dalších dvou bodů ohledně pojišťoven, tak tady děkuju za ocenění té cesty k jednoduššímu vypořádání nehod.
Co se týče té sankce, my se i z odezvy pojišťoven setkáváme spíše s tím, že lidé hlásí nehody, přestože to často není třeba, a samozřejmě že to, co my říkáme, je určení povinnosti, nikoliv toho, kdy je možné na základě třeba právě neshody těch dvou účastníků nehody na tom, kdo to zavinil a případně neshody na tom, jak vyplnit ten současný formulář. V ten okamžik mají možnost v každém případě policii volat. Na tom se nic nemění a určení té vyšší hranice je určeno opravdu vývojem i cen na trhu, cen, které dneska prostě představují zásahy a opravy vozidel. ať už větších celků, nebo i třeba jenom poruch karosérií.
Tak jenom vysvětlení velmi pragmatické, praktické, proč jsme k tomu přistoupili. A platí, že pokud to vozidlo v tu chvíli řídí někdo jiný, než kdo je provozovatelem, když je to firemní vůz, tak tam stejně nejde postupovat jinak než tu policii stejně přivolat.

