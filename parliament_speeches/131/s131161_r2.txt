File: s131161.htm
Anchor: r2
Date: 31. schůze, 4. března 2025
Speaker: Poslanec Radek Vondráček

Speech:
Poslanec Radek Vondráček: Pane místopředsedo, děkuji za slovo. Vážené paní poslankyně, vážení paní poslanci, já děkuju za to, co řekl pan místopředseda, že je to slavnostní den. On by to byl jinak běžný jednací den Poslanecké sněmovny - máme 11. března - ale máme dnes také den krojů a krajů v Poslanecké sněmovně a připomínáme si, jak tradiční oděv hrál velkou roli při národním obrození při budování Československa a že bývalo zvykem, že poslanci se účastnili i zákonodárných sněmů ve svém lidovém kroji. Na tuto tradici navazujeme a kromě toho ještě ve státních aktech probíhá prezentace čtrnácti krajů, kdy představují své rukodělné, řemeslné tradice. Samozřejmě soustředíme se na tu práci, kvůli které tu jsme, ale kdybyste ještě měli možnost - vy, kteří jste tam ještě nebyli - tak samozřejmě jste srdečně zváni, abyste se seznámili s tradicemi všech krajů České republiky. Děkuji za pozornost a přeju krásný slavnostní den. (Smeká klobouk. Potlesk napříč sálem.)

