File: s131052.htm
Anchor: r2
Date: 31. schůze, 4. března 2025
Speaker: Místopředseda PSP Jan Bartošek

Speech:
Místopředseda PSP Jan Bartošek: Děkuji za slovo, paní předsedkyně. Vážené paní poslankyně, vážení páni poslanci, já před vás přicházím s návrhem velmi jednoduché technické novely zákona o státních vyznamenáních. Zákon, ten původní, je z roku 1994, kdy my jako členové podvýboru pro státní vyznamenání jsme se opakovaně setkávali s problémy, kdy některé návrhy bylo velmi obtížné přiřazovat u kategorií za zásluhy k jednotlivým kategoriím. Proto jsme se rozhodli společně připravit návrh, který aktualizuje a reaguje na tu změnu za těch zhruba třicet let.
Tento nový návrh rozšiřuje okruhy o okruhy životní prostředí, mezinárodní vztahy, sociální oblast, charitativní dobrovolnictví nebo zdravotnictví, přičemž medaile Za zásluhy také měla tři stupně, což se v praxi úplně neosvědčovalo a nepoužívalo. To znamená, tato novelizace přichází i s tím, že medaile Za zásluhy bude pouze jedna, bude mít jenom jeden stupeň.
Žádám vás současně o propuštění tohoto návrhu zákona podle § 90 odst. 2, protože ten zákon je skutečně nekonfliktní, je to technická změna.
Jenom pro pořádek, zákon byl projednán ať už s předsedou Senátu, anebo s Kanceláří prezidenta republiky. Všichni s tímto zněním souhlasí, to znamená, je to i předjednáno s dalšími stranami. Tolik za mě, děkuji a požádám vás o podporu tohoto návrhu.

