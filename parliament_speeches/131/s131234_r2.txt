File: s131234.htm
Anchor: r2
Date: 31. schůze, 4. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Tak nechtěl bych pana hejtmana připravit o možnost, když o tom mluví, když jsem tady nebyl, takže já se chci přihlásit k pozměňovacímu návrhu, který je v systému jako sněmovní dokument číslo 6338, který je k § 39h. Zdůvodnění včetně aktualizace znění po případném přijetí je součástí sněmovního dokumentu. Nicméně je to vlastně velmi jednoduché. Jde o to, aby zdravotní pojišťovny hradily ne maximální ceny, ale ceny vysoutěžené. Můžeme si třikrát říkat, jak ten stávající systém je výborný, nedává žádnou logiku, někdo něco vysoutěží a zdravotní pojišťovna mu zaplatí maximální cenu.
Když se podíváte, jak vypadá bilance jednotlivých účastníků veřejného zdravotního pojištění, tak reálně platí v posledních letech, že de facto všechna zdravotnická zařízení jsou v černých číslech a zdravotní pojišťovny jsou v červených číslech. (Reakce z levé strany sálu: To není pravda.) Je to pravda. Můžete křičet, jak chcete, pane poslanče. Není to podle jednacího řádu, ale já to slyším. Kdybyste si to aspoň šeptal. Ale tak mi přineste nějaké relevantní nemocnice, které v posledních letech jsou v červených číslech, jo? (Poslanec Mašek: Všechny krajské.) Já neříkám, že nejsou. Řekl jsem takřka všechny. A rozumím, co v češtině znamená takřka.
Takže ten systém má logiku. Slouží k tomu, aby ten systém veřejného zdravotního pojištění byl stabilnější. Ale co je klíčové, nemá žádný dopad na kvalitu poskytované péče pro pacienty ani na dostupnost zdravotní péče. Takže můžeme se přít, vést argumenty pro nebo proti stávajícímu systému nebo novému systému. Podle mě má logiku. Ti, kteří z něho těží, v této chvíli budou říkat, že logiku nemá. Já to plně respektuji. Jenom s tím nesouhlasím. Jenom autoritativně, trvám na tom, že to nemá žádný dopad na kvalitu a rozsah poskytování zdravotní péče. Je to více ekonomická otázka než otázka samotné zdravotní péče. A tu naši polemiku, která určitě nebude jenom dnes, určitě rozhodneme v rámci hlasování ve třetím čtení.
Nemůžete se divit ministru financí, když se podívá na globální čísla, kdy vlastně základním úkolem každé vlády by mělo být, aby ten systém pojištění, co se týče zdravotních pojišťoven, byl jako celek vyrovnaný. A to se v posledních letech neděje. Můžeme zkoumat příčiny. Určitě to není součástí mého vystoupení. Nicméně ten pozměňovací návrh vede k tomu, aby systém byl stabilnější a odolnější. Děkuji za pozornost.

