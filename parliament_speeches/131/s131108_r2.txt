File: s131108.htm
Anchor: r2
Date: 31. schůze, 4. března 2025
Speaker: Poslankyně Barbora Urbanová

Speech:
Poslankyně Barbora Urbanová: Dobrý den, kolegyně a kolegové. Já se také pokusím hlavně na začátku svého projevu trošku zmírnit to, jakým způsobem se o této smlouvě vlastně i na veřejnosti mluví, že se vytváří dojem, že ti, co jsou proti přijetí té smlouvy, tak vlastně bojují nějakým způsobem, ať už proti náboženství, církvi, katolické církvi a podobně, obviňují například kněží z toho, že všichni jsou znásilňovači. Tak to rozhodně není. Já i na zahraničním výboru, pokud byl tam návrh mého ctěného kolegy Hayato Okamury, když jsme hlasovali o usnesení, které odsuzovalo pronásledování křesťanů po celém světě, tak jsem jej podpořila, protože si myslím, že je to důležité.
Stejně tak chci říct, že nejsem všeobecně proti tomu, abychom takovou smlouvu vůbec měli. Koneckonců jako vládní ještě tehdy pětikoalice jsme si uzavření této smlouvy dali do svého programového prohlášení. A bylo tedy tím pádem správné, že Ministerstvo zahraničí pod vedením pana ministra Lipavského na té smlouvě pracovalo.
Myslím si, že je také dobré uvést na pravou míru některé věci, které tady padaly zejména na minulém jednání, to znamená při prvním čtení. Není pravda, že ta smlouva se nějakým způsobem - použiju výraz - pytlíkovala na Ministerstvu zahraničí a my jsme neměli možnost se zeptat, jakým způsobem její sepisování probíhá. Já vím o tom, že ta smlouva se psala zhruba rok a několik měsíců. Věděla jsem o tom, jaké byly její verze. Považovala jsem to za problém už na začátku a vysvětlím proč.
Ono totiž i u těch případů sexuálního zneužívání slabších není problém to, jestli se to děje v církvi nebo jinde, není to vlastně, v podstatě ty trestné činy se nedějí pouze v církvi, problém je, když se dějí v nějaké uzavřené komunitě, kdy ten stát v podstatě do té komunity nemůže zasáhnout, nemůže do ní vstoupit. A čím je uzavřenější, tím je samozřejmě problematičtější ty trestné činy vyšetřovat a ty oběti chránit. U té církve je to problém veliký. Koneckonců v červnu roku 2024 proti nám, proti českému státu vynesl rozsudek Evropský soud pro lidská práva, který vlastně judikoval, že náš stát nedostatečně reagoval na tvrzené sexuální zneužívání stěžovatelky římskokatolickým knězem.
Pojďme si tedy říct, jak vypadá ten stav dneska, a budu se držet zejména té problematiky zpovědního tajemství. Dneska máme zpovědní tajemství v podstatě jen pro duchovní a říkáme, že se vztahuje na již spáchané trestné činy, ale ty budoucí nebo ty plánované nebo ty pokračující musí každý duchovní podle našeho českého právního řádu v podstatě překazit. A právě proto my v té větě v té navržené smlouvě o zpovědním tajemství chybí, že to zpovědní tajemství uznáváme za podmínek stanovených zákonem. A ano, vím o tom, že právě o podobě této věty se v průběhu vyjednávání hodně vyjednávalo.
Mám pocit, že my jako zákonodárci máme - vlastně náš úkol nebo náš mandát je o tom, že máme upravovat práva a povinností mimo jiné i církví. A jak už tady padlo, tak mezinárodní smlouva má před našimi českými zákony mít přednost. Což je problém už proto, že v roce 2024, minulý rok, jsme hlasy poslanců ze všech klubů, nikdo nebyl proti, pár našich kolegyň a kolegů se zdrželo, přijali novelu trestního zákoníku, ve které jsme právě tu dnešní povinnost překazit nějaký trestný čin v podstatě rozšířili o dva trestné činy. Jedním z nich byl nový trestný čin - sexuální útok - a druhý z nich byl trestný čin - sexuální nátlak, který již existoval. A právě proti tomuhle našemu postupu, proti tomu návrhu v připomínkovém řízení Česká biskupská konference podala připomínku a nechtěla, aby vznikla tato povinnost. A to já vnímám jako problematické, ne kvůli tomu zásahu. Ta připomínka je samozřejmě v pořádku, to je naprosto legitimní, ale nelíbí se mi v podstatě to, že by nemělo platit, že se ty trestné činy mají překazovat. ***
