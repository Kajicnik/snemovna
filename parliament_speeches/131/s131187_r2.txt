File: s131187.htm
Anchor: r2
Date: 31. schůze, 4. března 2025
Speaker: Poslanec Tomáš Müller

Speech:
Poslanec Tomáš Müller: Děkuji za slovo. Vážený pane místopředsedo, dámy, pánové, rád bych okomentoval osm pozměňovacích návrhů, které jsem nahrál do systému.
Je to sněmovní dokument číslo 6317, který jedná o zvednutí limitu u individuálních kontrol u fotovoltaických elektráren z roku 2009 až 2010 z 30 kilowattů na 145 kilowatt§. Hranice bude tedy zvednuta. Další úprava se týká § 152 ve stavebním zákoně u tohoto pozměňovacího návrhu. S ohledem na výkladové problémy spojené se zněním § 152 odst. 1 a 2 nového stavebního zákona, zákon č. 283/2021 Sb., hlavního města Prahy a statutárních měst Brna a Ostravy, aby se předešlo dalším výkladovým nejasnostem, navrhuje se zpřesnění zákonného zmocnění, a to tak, že celostátní předpisy, vyhláška Ministerstva pro místní rozvoj stanoví podrobné požadavky na výstavbu, kterými se ve smyslu § 137 odst. 1 nového stavebního zákona rozumí požadavky na vymezování pozemků, požadavky na umisťování staveb, technické požadavky na stavby.
Další pozměňovací návrh má číslo 6290, řeší se aktuální elektronická soustava v souvislosti s rozvojem decentrální energetiky a zapojování nových technologií, potýká s velkým množstvím požadavků na připojování zařízení k soustavě, primárně k distribučním soustavám. V celé řadě oblastí České republiky je však kapacita pro připojení nových zařízení částečně nebo zcela vyčerpána. Nicméně jak aktuálně odhaduje situace, velká řada historických požadavků na připojení ve skutečnosti nebude realizována, ať již z důvodu ekonomických, technických, legislativních, či jiných, nebo se jednalo pouze o spekulativní záměry. Předkládaný pozměňovací návrh navrhuje zavést opatření spočívající v zavedení nevratné části paušálního poplatku za připojení. Toto řeší elektriku. A plyn bude řešit Energetický regulační úřad příslušným předpisem.
Další, třetí je pozměňovací návrh 6291. Pozměňovací návrh upravuje a doplňuje transpozici čl. 21, dálkové vytápění a chlazení, o podpoře využívání energie z obnovitelných zdrojů, který vede členské státy k úsilí o zvyšování podílu energie z obnovitelných zdrojů a odpadního tepla a chladu, dálkovém vytápění a chlazení o nejméně jeden procentní bod ročně. Stávající právní úprava v § 27 zákona č. 165/2012 Sb., o podporovaných zdrojích energie a o změně některých zákonů, ukládá za stanovených podmínek vykupovat teplo pouze z obnovitelných zdrojů energie, opomíjí odpadní teplo a chlad. Tento pozměňovací návrh toto řeší.
Další pozměňovací návrh, sněmovní dokument číslo 6292, je vlastně to, co nějakým způsobem vypadlo z OZE III, legtechy, legislativně technické úpravy, nebo se přepsalo, nebo bylo potřeba doplnit, upřesnit a vyplývá to vlastně z praxe.
Další pozměňovací návrh je sněmovní dokument 6293. Tady se to týká, hlavně jde o § 12 a jiné paragrafy, termíny pro připojení, správa Energetického regulačního úřadu a vše, co je potřeba, aby mělo dřívější účinnost, než je uvedeno v rámci lex OZE III, ale zároveň se upravuje v lex plyn, a ještě bylo upraveno v pozměňovacím návrhu hospodářského výboru, tak nutno vyčlenit do separátního pozměňovacího návrhu, jinak by nebyla možná dřívější účinnost. Věcně se nic nemění.
Další pozměňovací návrh je sněmovní dokument 6294. Cílem pozměňovacího návrhu je legislativní zakotvení způsobu přijímání rozhodnutí o určení takzvaného údolí pro urychlení zavádění technologií pro nulové čisté emise. Pojem údolí pro urychlení zavádění technologií pro nulové čisté emise, dále jen údolí, zavádí nařízení Evropského parlamentu a Rady EU ze dne 13. června 2024. V zájmu flexibility tedy směřuje pozměňovací návrh pravomoc přijmout rozhodnutí o určení konkrétního údolí vládě. Zavádí také podmínku, že údolí mohou být vymezena pouze na území České republiky v zastavitelných nebo transformačních plochách uvedených v příloze číslo 3 k tomuto zákonu.
Další pozměňovací návrh je sněmovní dokument 6295, jehož cílem je legislativní upřesnění pojmu strategické investiční stavby zavedeného novelou zákona č. 465/2023 Sb., kterým se měnil zákon č. 416/2009 Sb., o urychlení výstavby dopravní, vodní a energetické infrastruktury a infrastruktury elektronických komunikací, a to v návaznosti na jeho zásadní význam pro výrobu a průmysl s vysokou přidanou hodnotou.
Poslední pozměňovací návrh je sněmovní dokument číslo 6296. Stávající zákonná úprava neumožňuje provozovateli distribuční soustavy zasáhnout do obecního práva provozovatelů zařízení poskytovat podpůrné služby, což může zejména v budoucnu v případě poskytování flexibility vést k problematickým situacím souvisejícím s provozem distribučních soustav a může vyvolávat stavy distribuční soustavy, které budou představovat přímé ohrožení bezpečnosti a spolehlivosti jejího provozu. Z výše uvedeného důvodu se navrhuje upravit povinnost podle § 25 odst. 10 písm. y) energetického zákona tak, aby provozovatel distribuční soustavy neměl povinnost umožnit poskytování služeb výkonové rovnováhy nebo flexibility, pokud by byla ohrožena bezpečnost a spolehlivost provozu, byť i jen části distribuční soustavy.
Děkuji za pozornost, v podrobné rozpravě se k pozměňovacím návrhům přihlásím.

