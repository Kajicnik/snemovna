File: s131056.htm
Anchor: r13
Date: 31. schůze, 4. března 2025
Speaker: Poslanec Vojtěch Munzar

Speech:
Poslanec Vojtěch Munzar: Děkuji. Dámy a pánové, tady je vidět krásně, on to řekl pan kolega Haas, vaším prostřednictvím, (je) krásně vidět ten střet světů. Tady nejde z našeho pohledu primárně o to, že některé věci jsou škodlivé, některé škodlivější a některé méně škodlivé. To samozřejmě se pak můžeme bavit, a byla tady zmínka o obezitě a o návycích dětí, tak to se můžeme bavit teď o fastfoodech, které jsou podle mě také pro děti nezdravé, a přece nebudeme zákonem zakazovat dětem a přikazovat rodičům, zda mohou do takového fastfoodu rodiče vzít. Ono je to skutečně střet dvou světů a dvou vidění světa. Jedno vidění světa je, zda zákony máme vodit lidi za ručičku a naše občany, anebo nechat prostor pro jejich svobodné rozhodování a svobodnou odpovědnost. Pan poslanec Kobza vaším prostřednictvím, tady řekl, že má dvě děti - já mám také dvě děti. Rozhodně nejsem podporovatelem ale tohoto návrhu zákona, protože je primárně odpovědností mou, mé ženy, abychom našim dětem vysvětlili, že některé věci nejsou zdravé, že třeba není dobré pít energetické nápoje, že není dobré chodit do fastfoodu. K tomu zákon skutečně nepotřebujeme.
A já si nakonec dovolím jednu poznámku. Já už jsem ji tady jednou měl, a to v době covidu směrem k lékařům. Myslím, že si to můžu dovolit, protože jsem z lékařské rodiny a nemyslím to urážlivě, ale myslím to určitým způsobem nadneseně, ale vždycky, když chodíme k lékaři, tak se všichni dozvídáme, co děláme špatně, co nemáme dělat, co bychom dělat měli, stejně tak to říkají lékaři, kteří to třeba svým způsobem nedodržují. A v tomto případě, chraň nás Bůh před společností, kde budeme dělat zákony jenom z lékařského hlediska, protože to na svobodné rozhodování potom můžeme zapomenout. Děkuji za pozornost.

