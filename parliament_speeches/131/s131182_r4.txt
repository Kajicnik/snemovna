File: s131182.htm
Anchor: r4
Date: 31. schůze, 4. března 2025
Speaker: Poslankyně Marie Pošarová

Speech:
Poslankyně Marie Pošarová: Tak děkuji za slovo, paní místopředsedkyně. Navrhuji nový bod, a to Připravenost České republiky na rozpad Evropské unie. Rozpad Evropské unie je scénář, který v současnosti mnoho lidí považuje za nepravděpodobný, ale geopolitické a ekonomické trendy v posledních letech ukazují - a hlavně i v několika dnech - že i takové krajní možnosti musíme mít na paměti. Když se podíváme na současnou připravenost České republiky na tento scénář, musíme konstatovat, že jsme v mnoha ohledech zcela nepřipraveni, na rozdíl od jiných zemí. Třeba Německo má na to připravený krizový plán. Samozřejmě Česká republika v tomto směru selhává. Otázkou tedy je, jak by Česká republika měla v případě rozpadu Evropské unie postupovat a jaké kroky by měla bezodkladně přijmout, aby byla schopna čelit takové výzvě.
Základní otázka, kterou si musíme položit, je, proč Česká republika nemá žádný konkrétní krizový plán pro případ rozpadu Evropské unie? Ačkoliv je pravděpodobnost takového scénáře nízká, v případě, že k němu skutečně dojde, by Česká republika čelila obrovské výzvě. V tuto chvíli chybí jakýkoliv centrální dokument nebo strategie, která by se zaměřovala na správu národních krizí v takovém rozsahu. Naopak v mnoha zemích Evropské unie existují dlouhodobé plány na ochranu národní suverenity a nezávislosti v případě rozpadu Evropské unie. V České republice neexistuje jediný oficiální dokument, který by přistupoval k této problematice systematicky a komplexně. To svědčí o absenci dlouhodobé vize a připravenosti na možné změny, které by výrazně zasáhly národní ekonomiku, politiku, ale i bezpečnost.
V případě, že by Evropská unie zanikla, byla by Česká republika postavena před náročnou výzvu, jak zajistit stabilní ekonomické vztahy s okolními státy a světovými velmocemi. Momentálně jsme silně závislí na jednotném evropském trhu a bez Evropské unie by bylo tedy pro Českou republiku složité okamžitě najít nové obchodní partnery a vyjednat nové obchodní smlouvy. Tento proces by trval samozřejmě roky a mohl by mít devastující účinky na export, podniky i pracovní trhy. Česká republika by měla mít tedy připravený plán na vytvoření alternativních obchodních dohod, a to nejen s evropskými, ale i globálními partnery. Není možné čekat na to, že tyto dohody vzniknou až po rozpadu Evropské unie, protože to by znamenalo ekonomickou ztrátu a ztrátu konkurenceschopnosti. Nástroje, jako jsou obchodní diplomacie, strategická aliance s jinými regiony a obchodní vyjednávání, by měly být součástí našeho připraveného plánu již dnes. Děkuji.

