File: s131123.htm
Anchor: r6
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Jak jsem naznačil, v tuhle chvíli opravdu bude záležet na průběhu toho výběrového řízení, které v ruce nemáme, nicméně hlavní město Praha je vázáno smlouvou a má eminentní zájem na tom to dotáhnout do konce, protože právě Česká republika bude platit významnou část toho nájmu hlavnímu městu Praze. Ten kontrakt je v tomto směru i pro hlavní město Prahu jednoznačně výhodný.
Co se týče těch pozitivních dopadů ekonomických, tak to je opravdu dopočet, který vychází z toho, že se v České republice soustředí odborná obec a know-how, protože nejde zdaleka jenom o projekt Galileo, tedy navigační systém, ale například o projekt Copernicus, který v tuto chvíli využívají vědecké týmy po celém světě, kdy vyhodnocují snímky, které zachycují proměnu zemského povrchu.
Další významný projekt je GOVSATCOM a EUSPA se připravuje na IRIS Squared (?), což je vytvoření samostatné megakonstelace komunikačních satelitů, kde bude vyhrazený komunikační prostor i pro vládní instituce. Je to nepochybně budoucí trend a myslím, že i z těch informací, které podávám, je zřejmé, že tomu patřičnou pozornost věnujeme. Pevně doufáme, že výběrové řízení doběhne rychle do konce a pak se podaří nakolejit i všechny ty další termíny k dokončení toho díla.
EUSPA je o tom průběhu informovaná velmi podrobně. Tady opravdu záleží na tom, kdy doběhne ten proces soutěžení. Od toho se pak může odvíjet už poměrně zřejmý výhled, jakmile se začne pracovat, kdy by ta stavba byla dokončená. To, co teď potřebujeme dát ve finále jasně na stůl, je smlouva s tím zhotovitelem a od toho nás dělí prostě dokončený proces výběrového řízení, respektive dělí od toho hlavní město Prahu, které provádí tu soutěž.

