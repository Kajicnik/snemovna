File: s131049.htm
Anchor: r1
Date: 31. schůze, 4. března 2025
Speaker: Místopředseda PSP Karel Havlíček

Speech:
Místopředseda PSP Karel Havlíček: Tak můžete na nás hodit leccos, ale my jsme v letech 2006 až 2010, kdy se ten solární tunel celý dával dohromady, fakt jaksi v tom prsty neměli. Naše strana vznikla později a to, jak se to tady dávalo dohromady, prosím pěkně, radši to nevytahujme ven na světlo boží. Všechny strany, které u toho byly - to totiž nejde jenom o to, jak se hlasovalo v tom finále, jde o to, kdo stál, kdo byl premiérem, kdo byl ve vedení státu, kdo měl pod kontrolou Sněmovnu, kdo ovlivňoval své koaliční partnery či tomu nechal volný průběh, nebo se jenom tak jako zpovzdálí díval na to, že to odsouhlasí někdo jiný. Vy jste byli v té době u moci a vy jste tady umožnili solární tunel, který jenom ve fotovoltaice bude činit 600 miliard korun! A pak jsme se pokoušeli to celé dát dohromady. A dali jsme to v roce 2021.
A co se týká cen energií, já to tady klidně vysypu z hlavy úplně všechno. Ale ještě jednou. Přes kupní sílu máme stále nejvyšší cenu elektřiny ze všech zemí Evropské unie. Co se týká domácností, 50 procent domácností, čili to je ten největší sektor, má cenu energie v absolutních cenách mezi pozicí čtyři až sedm jakožto nejhorší v celé Evropě. Co se týká firem, to jsem zde řekl, že ty firmy jsou dneska přibližně na průměru Evropské unie. Ale podívejte se, jak se pohybovaly ceny energií v době nejkritičtější, v době 2002, 2003. Podívejte se, kolik platily firmy. Jeďte někdy do těch firem, zeptejte se toho průmyslu a zeptejte se jich, jestli se jim zdají ceny energií nikoliv vysoké či nízké, ale férové. Každá firma pochopí to, že když jsou všude vysoké ceny, že to musí skousnout také. Nikdo nepochopí to, že v době energické krize jsme u nás měli o čtvrtinu vyšší cenu energie než v Německu, kam jsme tu energii exportovali, notabene když ji ještě levně vyděláváme. Takže to jenom, abychom si ujasnili s těmi cenami! (Potlesk poslanců hnutí ANO 2011.)

