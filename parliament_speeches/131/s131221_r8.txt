File: s131221.htm
Anchor: r8
Date: 31. schůze, 4. března 2025
Speaker: Poslanec Kamal Farhan

Speech:
Poslanec Kamal Farhan: Dobrý den, dámy a pánové. Já jsem si to tentokrát podrobně nastudoval, myslím si, že jsem se podíval, i kdo co k danému kde říkal, a použiju samozřejmě několik citací, aby bylo vědět a ti dotyční si to mohli dohledat. Bude to směřovat k tomu, že na konci vlastně díky tomu, proč to budu říkat, představím i svoje pozměňovací návrhy, které pak odůvodním.
Já bych začal tím, že vlastně v tiskové zprávě 20. 10. po schválení novely vládou je novela zcela klíčovým krokem k posílení podpory prevence a zaměřuje se také na zvýšení dostupnosti a kvality zdravotní péče. Tato novela přináší velmi zásadní změny v organizaci zdravotní péče, jejího přesahu do zahraničí a v řadě dalších oblastí předpokládám, a opakovaně jsem to slyšel, že se jedná o klíčovou novelu. Naproti tomu, když budete pozorní, tady chci ukázat na ty rozpory, které panují u pana ministra a na Ministerstvu zdravotnictví.
V důvodové zprávě se píše, že předkladatel nechce měnit zásadní základní pravidla systému veřejného zdravotního pojištění, ale nastavit alespoň takový rámec právní regulace, který potenciálně zlepší jeho efektivitu, a tím přispěje i ke zlepšení dostupnosti hrazených zdravotních služeb. Moje otázka na pana ministra: jak to tedy je? Jedná se o zásadní, klíčový krok k posílení podpory, nebo nechtějí měnit zásadně základní pravidla systému veřejného zdravotního pojištění?
Takže to jsou citace jak z tiskového prohlášení po schválení novely vládou, která byla řečena, tak to, co je v důvodové zprávě. Já se tady ptám, nejedná se zase jenom o nějaké bombastické promo akce a v reálu nakonec půjde jenom o několik technických změn, které se v praxi neprojeví? A dopadne to stejně jako novela o léčivech, která měla zabránit dalším výpadkům léků? Nebo to bude stejné, jako když tady bylo, že budeme mít fabriku na penicilin, nebo to bude stejné, jako když říkal, že budeme mít blistrovačku, jak ji představí panu premiérovi? ***
