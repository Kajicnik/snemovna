File: s131079.htm
Anchor: r6
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Děkuji za slovo. Vážené paní poslankyně, vážení páni poslanci, dovolte mi dnes rovněž podruhé předložit sněmovní tisk730, který obsahuje vládní návrh zákona, kterým se mění některé zákony v souvislosti s přijetím zákona o podpoře bydlení.
Tento návrh obsahuje úpravy několika zákonů v souvislosti se zákonem o podpoře bydlení. Mezi ty nejdůležitější lze jmenovat změnu občanského soudního řádu upravujícího urychlení procesu vyklizení nájemce, který užívá byt nebo dům bez právního důvodu. Tato úprava zavádí rozkaz k vyklizení, na němž je široká shoda nejen odborné veřejnosti. Jedná se o procesní způsob zrychlení vyklizení, který na rozdíl od jiných úprav nezasahuje do práva na spravedlivý proces. Cílem je zrychlit a zlevnit soudní řízení, které v současnosti v těchto případech trvá průměrně více než rok, během kterého majitel přichází o příjem z nájemného a nájemce se pouze dále zadlužuje. Nežádoucí stav pro obě strany, který je třeba řešit.
Předložený komplexní pozměňovací návrh navíc stanovuje povinnost využít kvalifikovanou výzvu v případě, kdy žalovaný podá odpor. Dále zavádí zefektivnění procesu úschovy movitých věcí při vyklizení. Změnový zákon dále obsahuje například změny v zákoně o obcích, v zákoně o krajích a zákoně o hlavním městě Praha, které umožňují obcím a krajům být poskytovatelem podpůrného opatření bydlení s ručením podle zákona o podpoře bydlení. To znamená, aby bylo obcím a krajům umožněno vykonávat roli garanta v systému garantovaného nájemního bydlení.
Další úpravu, kterou bych ještě rád zmínil, je změna zákona o Úřadu práce České republiky, která umožní kontaktním pracovištím Úřadu práce České republiky a kontaktním místům pro bydlení sdílet informace o osobách v bytové nouzi, což výrazně zefektivní činnost obou úřadů. Kromě zmíněného komplexního pozměňovacího návrhu byl ke sněmovnímu tisku 730 předložen pozměňovací návrh, upravující změnu občanského zákoníku umožňující si ujednat v nájemních vztazích povinnost komunikace prostřednictvím datových schránek, a tři pozměňovací návrhy vyrovnávající postavení družstev a společenství vlastníků jednotek. Děkuji za pozornost.

