File: s131120.htm
Anchor: r7
Date: 31. schůze, 4. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Já asi řeknu fakta. Mohl bych použít stejná silná slova - rozprodávání, podezřelé... Nic z toho není pravda. Postupujeme striktně podle zákona. Pokud se vám, pane poslanče, nelíbí, tento zákon, máte jako každý z nás zákonodárnou iniciativu a můžete navrhnout změnu zákona.
Já třeba začnu tím Veleslavínem, abych vám řekl fakta. Převzali jsme ho - ne Ministerstvo financí, ale Úřad pro zastupování státu ve věcech majetkových, ano, je to v mém rezortu - od Ministerstva práce a sociálních věcí. Žádná státní instituce o něj neprojevila zájem, takže je pro stát nepotřebný. My jsme chtěli a dlouhodobě jsme jednali s hlavním městem Prahou, že to zahrneme do připravovaných směn, hlavní město Praha nakonec neprojevilo zájem. Tak děkuju pěkně za radu, že se máme poradit s městem Prahou, ale my jsme o tom dlouhodobě jednali a finální rozhodnutí stávající politické reprezentace hlavního města Prahy bylo, že nemají zájem o tento majetek.
My v této chvíli úzce spolupracujeme s Městskou částí Praha 6, která to má ve výpůjčce, a postupujeme přesně podle zákona. To znamená, na začátku je odhadní cena, je to transparentní výběrové řízení, pokud se někdo nepřihlásí, tak se cena snižuje. A takhle se postupuje až do okamžiku, kdy se najde majitel. V tomto případě jsme udělali výjimku a hlavní město Praha i Městská část Praha 6 mají možnost dorovnat, pokud se najde nějaký zájemce, kupní cenu a pak by tento majetek získali oni, buď hlavní město Praha, nebo Praha 6. A mohu vás ubezpečit, že v tomto případě úzce komunikuje Úřad pro zastupování státu s vedením a s radnicí Prahy 6.
Co se týká zámku Štiřín, byl provozován jako luxusní hotel s wellness, restaurací a golfovým hřištěm. Převzali jsme ho do našeho rezortu v roce 2023 a už byl uzavřen tento areál. A teď jenom, porovnejme si. V posledních letech provoz dotovalo Ministerstvo zahraničních věcí částkou 30 milionů ročně, někdy i více, a za posledních deset let tam bylo uspořádáno sedm akcí. Ne ročně, sedm akcí za deset let při dotaci více než 30 milionů korun ročně. Areál je tím pádem nepotřebný.
Žádná ze státních institucí o nemovitost neprojevila zájem, a to ani po konci tříměsíční vnitrostátní nabídky, ani doposud. Přitom Úřad pro zastupování státu nad rámec zákonných povinností oslovil všechny členy vládní a regionální dislokační komise a také napřímo všechny instituce uvedené v usnesení kontrolního a rozpočtového výboru Poslanecké sněmovny. Pouze Národní památkový ústav požádal o převod 1 665 položek movitého majetku a ty mu byly převedeny.
Zákonem preferovaný způsob nakládání s nepotřebným státním majetkem je prodej prostřednictvím transparentního výběrového řízení. To se taky děje. Pro odchýlení od tohoto postupu nebyly shledány důvody. ***
