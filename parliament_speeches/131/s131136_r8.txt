File: s131136.htm
Anchor: r8
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Děkuju, pane místopředsedo. Milé kolegyně, milí kolegové, já bych se ráda zastavila u toho druhého problému, o kterém se tady diskutuje, a to je to prodloužení zkušební lhůty, protože myslím si, že pokud už tedy koalice nevyslyší kritické připomínky z naší strany - a že jsou kritické, i pokud jde o ty pracovněprávní a související zákony - tak by měla si poslechnout i vyjádření, o kterém tady hovořila moje kolegyně, paní poslankyně Hanzlíková. Já potvrzuji, že veřejný ochránce práv má velké výhrady. Mě by zajímalo, jak se k jejich výhradám staví koalice, proč je nevyslyší a z jakého důvodu - ale opravdu věcného důvodu - se domnívá, že prodloužení té zkušební lhůty je nutné.
Já chci říci ze zkušenosti těch, kteří se na mě obracejí jako na někoho, kdo už je ve věku, že samozřejmě se lehce vcítí do jejich pozice a mohl by se cítit jako oni ohrožen už kvůli věku, protože v České republice ten ageismus je stále velmi patrný. Když někdo ztratí práci, ať je to žena nebo muž, v padesáti osmi, v šedesáti letech, tak je to velký problém. O tom už kolegové hovořili. Jsou to i kvalifikované profese, nejsou to jenom profese, řekněme, pomocné. K tomu si připočtěme, že tito lidé, pokud ztratí práci - třeba zkrachuje ta firma, kde pracovali - mají potom veliký problém najít jinou práci. Když ji najdou, tak jsou většinou velmi šťastní, že ji našli, a teď jim ještě prodlužujeme zkušební lhůtu, takže ta jejich nejistota a jejich trauma se prodlužuje. To opravdu chceme ve vztahu k těm, kteří jsou ohroženi na pracovním trhu? Já si myslím, že nikoliv.

