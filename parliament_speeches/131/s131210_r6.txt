File: s131210.htm
Anchor: r6
Date: 31. schůze, 4. března 2025
Speaker: Poslanec Stanislav Blaha

Speech:
Poslanec Stanislav Blaha: Děkuji, pane místopředsedo. Já také musím zareagovat na pana poslance Kolovratníka. U mého pozměňovacího návrhu, který se týká stanovení dolních sazeb pokut pro stanice technické kontroly, respektive pro zaměstnance stanic technické kontroly, znovu zdůrazňuji, že opravdu nedochází ke zvýšení sazeb. Zavedení dolní sazby má opravdu za účel pouze sjednotit praxi, aby pokuty nebyly symbolické. Protože řekněme si to na rovinu, dámy a pánové. V tuto chvíli tady bráníme v podstatě někoho, kdo systematickým porušováním pravidel způsobí, že technickou kontrolou projedou vozidla, která následně jako nezpůsobilá na našich silnicích můžou způsobit vážné dopravní nehody. To chceme?
Myslím si, že je potřeba, aby si ti majitelé prostě hlídali své zaměstnance, aby nastavili systém, který zabrání tomu, aby takovouto technickou kontrolou projelo nezpůsobilé vozidlo. Dnes se to běžně děje. Ty sankce jsou někdy symbolické, někdy je to dokonce domluva. Proto přicházíme tady s tímto pozměňovacím návrhem. Nic víc, nic míň. Děkuji.

