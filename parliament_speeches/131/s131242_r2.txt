File: s131242.htm
Anchor: r2
Date: 31. schůze, 4. března 2025
Speaker: Poslanec Martin Hájek

Speech:
Poslanec Martin Hájek: Prosím. Děkuji. Vážený pane předsedající, vážení páni ministři, vážené kolegyně, kolegové. Tisk 793 byl přikázán výboru pro vědu, vzdělávání, kulturu, mládež a tělovýchovu jako garančnímu výboru.
Do stanovené lhůty byl přijat jeden pozměňovací návrh pana poslance Klímy, který je v systému evidován pod číslem 5864. Tisk včetně tohoto pozměňovacího návrhu byl projednán na 48. schůzi výboru dne 5. února.
Garanční výbor poté zaujal k předloženému tisku následující stanovisko.
Výbor pro vědu, vzdělávání, kulturu, mládež a tělovýchovu po odůvodnění zástupcem předkladatelů poslancem Pavlem Klímou, přednesené zpravodajské zprávě poslancem Martinem Hájkem a po rozpravě
I. Doporučuje Poslanecké sněmovně Parlamentu České republiky sněmovní tisk793schválit ve znění přijatých pozměňovacích návrhů.
Za prvé v části první článek I v dosavadním bodě 7 se v § 36A odst. 1 slova "a vyhodnocení podpůrných opatření poskytovaných dítěti" zrušují.
Za druhé v části první článek I dosavadním bodě 8 se v § 37 odst. 5 zrušuje. Dosavadní odst. 6 se označuje jako odst. 5.
Za třetí v části první článek I dosavadním bodě 15 se v § 52 odst. 7 slova "a zároveň s doporučujícím posouzením je školským poradenským zařízením vydáno doporučení podpůrného opatření spočívajícího ve vzdělávání žáka podle individuálního vzdělávacího plánu" zrušují.
Za čtvrté v části první dosavadní článek II nově zní: Článek II přechodné ustanovení: za prvé, u odkladu povinné školní docházky na základě žádosti zákonného zástupce dítěte, podané v době zápisu dítěte k povinné školní docházce v roce 2026 se u dětí narozených nejdříve dne 1. dubna 2020, postupuje podle zákona č. 561/2004 Sb., ve znění účinném do dne 31. srpna 2025, za druhé, u odkladu povinné školní docházky na základě žádosti zákonného zástupce dítěte, podané v době zápisu dítěte k povinné školní docházce v roce 2027 se u dětí narozených nejdříve dne 1. července 2021, postupuje podle zákona č. 561/2004 Sb., ve znění účinném do dne 31. srpna 2025, za třetí, hodnocení ve druhém ročníku základní školy za školní rok 2027/28 se provede podle zákona č. 561/2024 Sb., ve znění účinném do dne 31. srpna 2027.
II. Pověřuje předsedu výboru poslance Matěje Ondřeje Havla, aby toto usnesení předložil předsedkyni Poslanecké sněmovny Parlamentu České republiky.
III. Pověřuje zpravodaje výboru poslance Martina Hájka, aby toto usnesení předložil ve schůzi Poslanecké sněmovny a ve spolupráci s legislativním odborem Kanceláře Poslanecké sněmovny provedl případné legislativně technické úpravy.
Děkuji za pozornost.

