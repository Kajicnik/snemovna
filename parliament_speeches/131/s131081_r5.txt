File: s131081.htm
Anchor: r5
Date: 31. schůze, 4. března 2025
Speaker: Poslanec Ivan Bartoš

Speech:
Poslanec Ivan Bartoš: Já bych se tady k tomu chtěl také připojit, protože já se částečně cítím tedy po třech letech zodpovědný za tvorbu toho zákona. Strávili jsme na tom dny, hodiny, i s opozicí, tenkrát s paní Evou Fialovou a s dalšími, vyřešili jsme, teda dobře, tak to prohlasujte, ale tady to ještě pojďme třeba změnit. Já jsem ten zákon taky dostal včera ráno, začali jsme se koukat na ta čísla, která vznikla nějakou noční dohodou Ministerstva práce a sociálních věcí a Ministerstva místního rozvoje. Bylo vidět, že i tady v dotazech, zejména na tu nejcitlivější část, což je úprava normativu a toho koeficientu, tak pan ministr Kulhánek tady nedokázal odpovědět, nedokázal vyvrátit ten fakt, že se to výrazně zužuje pro ty skupiny, a možná tady zazněla ještě jedna věc, která si myslím, že může být důvodem toho kvaltu na to, nebo kvapu na to rychlé projednání.
Já bych byl strašně rád, kdyby se ten zákon stihnul. A ano, ten zákon je důležitá reforma Národního plánu obnovy. My jsme ho dokonce předřazovali kvůli ministru Stanjurovi na dřívější projednání ještě před půlrokem, protože když máte splněný milník, který je reformní, tak dosahujete těch cílů plánu obnovy a Česká republika může čerpat peníze, které pak můžete použít třeba na ty investiční, a ono se vám to potká v čase.
Pokud se začneme hnípat v tom zákoně, já si myslím, že tou dohodou MMR a MPSV se ten zákon víceméně v té části zabil, tak to samozřejmě může taky znamenat, že tato reforma nebude následně uznána, jako že naplňuje ten cíl, že to bude formální splnění Národního plánu obnovy, máme tady legislativu, kterou chtěla po nás Evropská komise, nicméně neřeší ten problém, který ta legislativa měla řešit.
Já bych byl taky za to projednávat to důkladněji, zejména tak, aby to nebylo v kolizi s týdnem, kdy má jednat Sněmovna. Děkuji.

