File: s131207.htm
Anchor: r4
Date: 31. schůze, 4. března 2025
Speaker: Poslanec Martin Kolovratník

Speech:
Poslanec Martin Kolovratník: Já tu debatu trochu odlehčím. Když se ten zákon tady otvíral, tak jsme s legislativci z Ministerstva dopravy tohle tušili, je to devítinovela. A že teda, byť to hlavní téma je inspekce silniční dopravy, takže pak se tady rozjede nějaké, řeknu kvazi nebo marginální téma, aniž bych jeho důležitost pro Prahu snižoval, a to nám zabere podstatnější část debaty. Ale to už je realita ve Sněmovně, říkám to spíše pro odlehčení.
Budu konzistentní, chci přidat ještě jeden argument pro podporu tohoto návrhu a velmi pozorně jsem poslouchal Karla Haase. Rozumím té čistotě, obavě ve vztahu třeba k Ženevské úmluvě a tak dál a tak dál, a dávám Karlu Haasovi za pravdu. Ale teď se ztotožňuji s před chvílí řečeným argumentem ministra Martina Kupky. Jsou to vlastně specifické podmínky pro určitý výkon, jedno určité povolání, a doplním to ještě jedním číslem z veřejných zdrojů. Těch nehod vyšetřovaných, nahlášených prostě s nějakou škodou, čistě tady u těch taxislužeb tady v Praze je opravdu velký nárůst. V roce 2019 to bylo nějakých 1 900, něco přes 1 900. Po pěti letech v loňském roce ta statistika vykazovala víc než 2 900, necelé 3 000, takže máte vlastně během pěti let plus minus třetinový nárůst škod už s nějakou škodní události řešených policií a řešených pojišťovnou. I tohle si myslím, že je argument pro to, aby tady, jak už bylo řečeno, pro to specifické povolání nebo výkon v tomto případě v Praze jsme tu podmínku takto minimalisticky zpřísnili. To mi prostě dává smysl a určitě budu doporučovat podporu toho návrhu. Děkuju.

