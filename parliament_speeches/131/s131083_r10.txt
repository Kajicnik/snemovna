File: s131083.htm
Anchor: r10
Date: 31. schůze, 4. března 2025
Speaker: Poslanec Jiří Havránek

Speech:
Poslanec Jiří Havránek: Teď už fakt naposledy, omlouvám se. Paní kolegyně Richterová, prostřednictvím pana předsedajícího, to nebyla žádná uštěpačná poznámka, to bylo naopak konstatování toho, že mě těší změna pohledu na věc. Pokud to bude správně napsané, tak budu moc rád, že se o tom budeme bavit, protože to může přinést určitě posuny. Nebylo to myšleno nijak zle. Kdo to říkal? Winston Churchill, že jenom idiot nemění své názory. Mě to opravdu těší.
Nicméně poslední poznámka, co se týče těch financí, které tam směřuje, a jestli to může nějakým způsobem reálně navýšit případné ceny bydlení v České republice. Já, pane bývalý ministře Bartoši, s vámi souhlasím v tom, že je potřeba, aby ty finance nešly jenom do dostupného nájemního bydlení, ale i do klasického nájemního bydlení například. Protože si myslím, že teď v tuhletu chvíli potřebujeme podpořit jeden segment trhu, do budoucna budou další. A možná právě proto, respektive přesně, právě proto je tak široce napsaná ta aktuální definice, která vychází z inspirací, které jsou přesně takto v Evropě.
Proč to tak je? Protože v tuhle chvíli, přesně jak říkám, potřebujeme podporovat nájemní, dostupné nájemní bydlení. V budoucnu ten příběh může být úplně jiný. Například rekonstrukce různých prvků. Nikdo z nás si nepřeje zastavěnou Folimanku, dokonce si myslím, že s ohledem na územní plán to není možné. To víte vy jako Pražák podle mě daleko lépe, prostřednictvím pana předsedajícího. Nicméně budu moc rád, když dorazíte na výbor pro veřejnou správu a regionální rozvoj, budeme moct v té diskusi pokračovat, probrat jak váš, tak tento náš pozměňovací návrh, zhodnotit si přínosy a poslední čísla.
Celkový trh, hypoteční trh bydlení v České republice v loňském roce 224 miliard korun. Pokud by se stal ten nejlepší možný scénář a v příštím roce by dorazilo 9 miliard korun do bydlení v České republice, a kdyby se naplnil váš nejčernější scénář, že kompletně ty peníze půjdou do toho, co vy nazýváte skupování bytů, byť je to rozvoj nějakého fondu, tak stále je to kapka v moři. Potřebujeme daleko vyšší investice i do výstavby v České republice. A tohle jsou ty prvky, a proto to bude atraktivní právě investovat do výstavby.

