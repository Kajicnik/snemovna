File: s131273.htm
Anchor: r2
Date: 31. schůze, 4. března 2025
Speaker: Poslanec Petr Letocha

Speech:
Poslanec Petr Letocha: Vážený pane předsedající, vážený pane ministře, vážené kolegyně, vážení kolegové, jsme ve třetím čtení vládního návrhu novely zákona, kterým se mění některé zákony související s přijetím zákona o zbraních a střelivu. Tento sněmovní tisk prošel na plénu Sněmovny prvním čtením dne 9. července 2024 na 108. schůzi, poté byl projednán na jednání výboru pro bezpečnost jakožto garančním výboru dne 6. a 27. září 2024, kdy garanční výbor přijal dva pozměňovací návrhy.
Druhým čtením prošel tento sněmovní tisk zde na plénu 29. října 2024 na 115. schůzi Poslanecké sněmovny. V jeho rámci bylo předneseno šest pozměňovacích návrhů. Poté byl tento sněmovní tisk znovu projednán na výboru pro bezpečnost, a to 27. září (?) 2024. Výbor toho dne vydal usnesení číslo 188 jako sněmovní tisk číslo 695/4, ve kterém výbor doporučil Poslanecké sněmovně hlasovat ve třetím čtení o návrzích podaných k návrhu zákona v následujícím pořadí, se kterým vás seznámím, a následně potom představím také hlasovací proceduru ve chvíli, kdy se bude schylovat k hlasování.
Prvním a druhým jsou pozměňovací návrhy výboru pro bezpečnost přijaté na 47. schůzi, které jsou součástí sněmovního tisku, označeny jako A1 a A2, k nimž vydalo Ministerstvo vnitra souhlasné stanovisko a jejichž schválení garanční výbor doporučuje. Pozměňovací návrh A1 se ve zkratce věnuje rozšíření podmínek evidence střeliva a pozměňovací návrh A2 upřesňuje povinnosti lékařů ve vztahu k posuzování zdravotní způsobilosti.
Třetí pozměňovací návrh podal pan poslanec Lang spolu s panem poslancem Maškem, Langem, Růžičkou, Rybou a Sadovským jako sněmovní dokument číslo 5407, označený jako B. Pozměňovací návrh se týká rozšíření podmínek zajištění zbraně policejním orgánem, změny podmínek vedení evidence lékařů posuzujících zdravotní způsobilost nebo změny účinnosti některých navržených změn.
Čtvrtý pozměňovací návrh podaný jako sněmovní dokument číslo 5251, označený jako C, podal pan poslanec Koten. K tomu Ministerstvo vnitra vyjádřilo nesouhlasné stanovisko a jeho schválení garanční výbor nedoporučuje. Týká se vypuštění pyrotechnických výrobků z navržené úpravy.
Pátý pozměňovací návrh podaný jako sněmovní dokument číslo 5429, označený jako D, podal pan poslanec Nacher, Metnar, Lang, Mašek a Novák. K tomu Ministerstvo vnitra vyjádřilo nesouhlasné stanovisko a jeho schválení garanční výbor nedoporučuje. Navrhuje změny zákona o bankách, zákona o spořitelních a úvěrních družstvech a zákona o platebním styku.
Šestý pozměňovací návrh podaný jako sněmovní dokument číslo 5414, označený jako E, jsem podal já, Petr Letocha. K tomu Ministerstvo vnitra vyjádřilo souhlasné stanovisko a jeho schválení garanční výbor doporučuje. Návrh se týká pouze rozšíření oprávnění vydávání potvrzení lékařů v oboru praktického lékařství pro děti a dorost.
Sedmý pozměňovací návrh podaný jako sněmovní dokument číslo 5426, označený jako F, podal pan poslanec Rakušan, Letocha, Exner, Zuna, Bartošek a paní poslankyně Kocmanová. K tomuto pozměňovacímu návrhu nebylo vydáno stanovisko. Návrh se týká nakládání s tlumiči a přechodného ustanovení s tím spojeného.
Já vás potom při hlasování seznámím také s kompletní zprávou výboru pro bezpečnost a jako zpravodaj se také v průběhu klasické rozpravy vyjádřím k pozměňovacímu návrhu, který je asi pro nás nejdiskutovanější, a to zákaz tlumičů na krátké zbraně. Děkuji.

