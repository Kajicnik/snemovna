File: s131125.htm
Anchor: r4
Date: 31. schůze, 4. března 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážená paní předsedající, vážený pane poslanče, počítám, tak jak jsem avizoval, a počítá s tím Ministerstvo dopravy. Jsme také v kontaktu s Policií České republiky. My jsme dodrželi své slovo a ŘSD významně rozšiřuje počet těch míst, kde si řidiči mohou vyzkoušet právě na vodorovném značení bezpečný odstup. Upravili jsme také dopravní značku tak, aby bylo úplně zřejmé, že je třeba, aby ten řidič viděl před sebou, před tím dalším vozidlem vždycky dvě šipky. Snažíme se, aby i v tomhle směru ty informace se podařilo veřejnosti předat co nejsrozumitelněji.
My jsme zvažovali možnost teď v souvislosti s devítinovelou, kterou bychom měli ve třetím čtení schvalovat příští týden, tam doplnit právě takové opatření, které by postihovalo jak finanční sankcí, tak bodovou sankcí nedodržení toho bezpečného odstupu. Domluvili jsme se s policií na tom, že pro vyhodnocení té situace potřebujeme ještě o něco delší čas i proto, aby policie dokázala obstarat příslušnou techniku, která bude mít možnost přesně zachytit a změřit i s příslušnou deklarací Českého metrologického institutu, že došlo k porušení bezpečné vzdálenosti.
I při debatě o té velké změně zákona o silničním provozu, která platí od 1. ledna loňského roku, jsme o bezpečném odstupu tady diskutovali. Původní návrh totiž přinášel ukotvení přesné fyzické vzdálenosti 80 metrů, což nebylo šťastné. Domluvili jsme se s odbornou obcí, že půjdeme cestou, kdy bude v zákoně zachycena právě ta příslušná doba dvě vteřiny, a pro úplně kritické nedodržení bezpečného odstupu jedna vteřina. S tím, že tady nás čeká společná práce na tom, aby se co nejvíce řidičů o tom dozvědělo, a já předpokládám, že s další následující změnou či novelou zákona o silničním provozu by se i do české legislativy právě takové opatření dostalo tak, aby se na to mohli připravit řidiči, ale aby se na to také mohla připravit svým vybavením Policie České republiky.

