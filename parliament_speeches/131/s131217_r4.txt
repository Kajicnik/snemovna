File: s131217.htm
Anchor: r4
Date: 31. schůze, 4. března 2025
Speaker: Poslanec Jaromír Dědeček

Speech:
Poslanec Jaromír Dědeček: Děkuji za slovo, pane místopředsedo. Já bych rád, vážené kolegyně, vážení kolegové, vás seznámil a citoval z dopisu ředitele Střední školy technické a řemeslné Nový Bydžov o řešení nepedagogických pracovníků. A dále i bych se zmínil jenom nadpisově o odměnách v celém školství, které jsou neřešeny. Čili, pane ministře, toto by bylo potřeba také řešit. A dál bych vás seznámil s propočtem, kolik převod financování nepedagogů na zřizovatele bude stát Královéhradecký kraj.
Takže ředitel Střední řemeslné školy a technické v Novém Bydžově píše: Nepedagogičtí pracovníci. Tabulka platů nepedagogických pracovníků ve třídách jedna až dvě a některých nižších stupních tříd tři, čtyři, pět, sedm je postavena pod úrovní minimální mzdy i přes zvýšení jednotlivých tarifů o 1 400 korun. Zaručený plat ve třetí až páté třídě 24 960. Všechny tyto třídy jsou pod úrovní zaručeného platu. Zaručený plat v šesté až deváté třídě 29 120 korun, šestá až sedmá třída je pod úrovní zaručeného platu a osmá až devátá třída je v některých nižších stupních pod úrovní zaručeného platu. Toto analogicky pokračuje ve vyšších třídách. Výsledek: Základní platy je nutno dokrývat osobním hodnocením, případně odměnou, na kterou nemusí být zdroje, zejména v kontextu případného přechodu financování platů nepedagogických pracovníků na zřizovatele.
Další otázkou je financování neinvestičních nákladů. Nic neřeší tuto uvedenou problematiku, takže by bylo potřeba zaměřit se na to a řešit to. Dále by bylo potřeba se i podívat na procentuální zvyšování tarifů pedagogů, dále na politickou deklaraci 130 procent průměrné mzdy pro učitele nebo pedagoga a dále na přespočetnou práci. Dále bych si dovolil vás seznámit, kolik bude stát převod financování nepedagogických pracovníků na zřizovatele Královéhradecký kraj.
Královéhradecký kraj je zřizovatelem 73 škol. Takže objem neinvestičních výdajů za čtyři měsíce do konce roku bude stát Královéhradecký kraj oproti normativům, které přinesou 194 milionů, o 21 milionů korun více, což činí za celý rok 60 milionů korun. Pro rok 2025 se dá očekávat potřeba dokrytí platu ostatních osobních nákladů a odvodů nepedagogů na devátý až dvanáctý měsíc 2025 v objemu výše uvedeného přelivu finančních prostředků, to je cca 20 milionů korun. Očekávaná potřeba financování krajského školství na devátý až dvanáctý měsíc 2025 se bude pohybovat v úrovni 213 milionů a normativem kraji dojde 194 milionů.
Dále byla zmíněna deinstitucionalizace dětských domovů. Kraj je zřizovatelem sedmi dětských domovů a již máme propočteno, že na každé zřizované nové dětské skupině nám stoupnou mandatorní náklady o 3 miliony korun kvůli zvýšeným mzdám.
Proto bych žádal, aby bylo zachováno centrální financování nepedagogických pracovníků. Děkuju.

