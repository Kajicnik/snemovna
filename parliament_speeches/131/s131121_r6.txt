File: s131121.htm
Anchor: r6
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážená paní místopředsedkyně, vážený pane ministře, kolegyně, kolegové, název interpelace: střídavé napětí pro bateriové vlaky. Jenom předestřu, kdybych ji nestihla celou přečíst, že pan ministr ji má k dispozici, aby mi mohl plně odpovědět. V Ostravě máme už nějakou dobu parciální trolejbusy využívající troleje a na úsecích bez trolejí využívají baterie. Tento posun v technologiích se týká také železnic. Jde o využívání nových bateriových vozidel, čili vlaků, které nepotřebují trakci, pro někoho jinak dráty. Tyto vlaky se uplatňují především mimo hlavní tratě a budou sloužit pro obslužnost území, což je také v zájmu například Ústeckého kraje, který chce pořídit takováto vozidla. Pořízení vozidel není problém. Problém je napájení, protože je zapotřebí střídavý proud.
V roce 2023 byla vypsaná zakázka ETCS státní hranice Německo - Dolní Žleb - Kralupy nad Vltavou, očekávaná hodnota 12 miliard korun. Součástí takto rozsáhlé stavby již není takzvaná konverze napěťových soustav, tedy převedení stejnosměrného napětí na moderní střídavé napětí, což se technicky i cenově přímo nabízí a jeho dodatečné zavedení ve stavbě bude vyžadovat změnu technologického uspořádání, tedy snesení rozsáhlé výměny prvků a také hodně peněz - až 2 miliardy korun. Pokud nebude na této trati realizována konverze napěťových soustav, a tedy instalace střídavého napájení, nelze realizovat záměr Ústeckého kraje, a to pořídit nová a moderní bateriová vozidla, neboť tyto jsou na střídavou trakci, a nebude tak možné je průběžně nabíjet. Kraj může přijít o dotace ve výši až několika miliard korun. Děkuji.

