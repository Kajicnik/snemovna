File: s131126.htm
Anchor: r4
Date: 31. schůze, 4. března 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, paní předsedkyně. No, je zarážející, že pan ministr je omluven do 16 hodin, je 16.02 a pan ministr Válek nikde. Ale spokojím se tedy s písemnou odpovědí.
Vážený pane nepřítomný ministře, v září 2023 jste sliboval, že se do roku a půl vrátí do Česka výroba nedostatkového penicilinu. Cituji vás: "Pevně věřím, že v průběhu příštího roku budu moci informovat, že se během roku, roku a půl tady spustí výroba těch léků." Oznámil ještě tehdy ministr Válek v nedělních Otázkách Václava Moravce. Tvrdil, že se jedná s několika držiteli licencí a několika místy, kde je možné lék vyrábět.
Výrobní proces léků se dělí na několik fází. Jedna věc je totiž vyrábět samotné účinné látky, druhá vyrábět tablety z dodaných účinných látek a třetí je pouze kompletace hotových tablet, tedy blistrování a vkládání do finálních krabiček. Po větší diskusi jsme se tedy od pana ministra dozvěděli, že jde o fázi, kdy se tablety antibiotik přivezou, vylisují do platíček, zabalí a pošlou do lékáren. V prosinci 2023 ministr uvedl, že stavba továrny na Penicilin by měla začít do konce volebního období vlády. Vloni jsme se dozvěděli, že se čeká na vyjádření Evropské komise.
Tak mě by zajímalo, jaký je aktuální stav jednání s držiteli licencí a místy pro výrobu Penicilinu v České republice? Jestli byla zahájena už výstavba nějaké továrny, nebo se stále čeká na notifikaci od Evropské komise? Pokud ano, kdy se očekává její dokončení? Jaké konkrétní kroky podniklo Ministerstvo zdravotnictví ke zrychlení procesu návratu výroby Penicilinu do České republiky? Jaký je časový harmonogram pro jednotlivé fáze výroby Penicilinu v Česku, včetně výroby účinných látek, tablet a kompletace? Jaká opatření jsou plánovaná k zajištění dostatečné zásoby Penicilinu pro české pacienty do doby, než bude domácí výroba plně funkční? Děkuji.

