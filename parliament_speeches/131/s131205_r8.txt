File: s131205.htm
Anchor: r8
Date: 31. schůze, 4. března 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, vážený pane předsedající. Milé kolegyně, milí kolegové, já nevystupuju nijak odborně proti tomu předmětnému pozměňovacímu návrhu, o kterém vedeme diskusi, který by měl upravit podmínky pro získání oprávnění taxislužby, ale jsem k němu velmi zdrženlivý. Jsem k němu zdrženlivý teď jako právník. Zároveň v těch mých třech poznámkách, proč jsem zdrženlivý, budou i dotazy na předkladatele, protože mně připadá, že se s některými důležitými aspekty nevypořádali.
Na území České republiky - to vyplývá ze zákona o silničním provozu, § 104 - řidičské oprávnění osvědčují čtyři typy řidičských průkazů: řidičský průkaz vydaný tady v České republice, za druhé řidičský průkaz vydaný členským státem, za třetí řidičský průkaz vydaný některou ze smluvních stran Úmluvy o silničním provozu - to je náš mezinárodní závazek, který musíme dodržovat - anebo mezinárodní řidičský průkaz vydaný zase některou ze smluvních stran úmluvy. Vy vlastně v tuto chvilku podle jiného zákona, ale podle platného účinného zákona, z těchto čtyř naprosto na roveň postavených řidičských oprávnění vyzdvihujete jenom dvě a to si myslím, že není legislativně věcně správné, že to není formalita.
Ta druhá zásadní poznámka moje je, že v čl. 41 Vídeňské úmluvy o silničním provozu je náš závazek - a tam není žádná výjimka - uznávat - podívejte se do čl. 41 - všechny řidičské průkazy a z nich vyplývající řidičská oprávnění vydané členským státem Úmluvy o silničním provozu, ne členským státem Evropské unie, takže já mám pochybnosti, že ten pozměňovák je v rozporu opravdu s mezinárodními závazky České republiky. To je ta má zdrženlivost. Já rozumím věcně tomu problému, který Praha řeší, ale opravdu jsem velmi opatrně zdrženlivý. Děkuju.

