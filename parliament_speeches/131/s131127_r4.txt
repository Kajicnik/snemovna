File: s131127.htm
Anchor: r4
Date: 31. schůze, 4. března 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážená paní předsedkyně. Já ve své interpelaci bych se chtěl zabývat otázkou odbornosti 101 - vnitřní lékařství.
Vážený pane ministře, nestárnou jenom pacienti, ale stárnou i lékaři a průměrný věk ambulantního internisty dnes podle předsedy sekce ambulantních internistů je 58 let a průměrný věk všech internistů se přitom pohybuje kolem 64 let. Chtěl bych znát odpovědi na otázky, jestli vůbec vnímáte a případně jak vážně tuto situaci v této odbornosti a co ve své funkci ministra jste do současné doby udělal pro zlepšení tohoto stavu, neboť internista musí znát prakticky všechny obory na velmi slušné úrovni. Dále je to obor, který by měl být pevně zakotven a nelze dělat dobrou medicínu, aniž by byla interna. Zhruba tři tisícovky internistů, kteří se starají o stále narůstající počet pacientů s vícero onemocněními. Nalákat mladé mediky pro tuto odbornost se ale nedaří a důvodem jsou často i klesající úhrady zdravotních pojišťoven a dále i často banální případy, se kterými lidi, občané na internu chodí a musí toto řešit. Interní oddělení obecně jsou se svými zhruba 9 000 lůžky na 290 pracovištích napříč Českem nejpočetnějším oddělením. Vycházím z dat Ústavu pro zdravotnické informace a statistiky.
Současně tato oddělení mají zároveň největší podíl pacientů starších 65 let. V roce 2023 šlo o 245 000 pacientů, tedy 72 procent. Oproti tomu chirurgie, která je co do počtu hospitalizací druhá za interní odborností, eviduje necelých 45 procent pacientů starších 65 let. Navíc spektrum pacientů, o které se internisté starají, se v posledních 30 letech zásadně změnilo. Podíl polymorbidních pacientů, tedy těch s více onemocněními, se pohybuje kolem 40 procent a stále roste. Především přibývá pacientů nad 65 let s dvěma a více chorobami.
Děkuji vám, pane ministře, za odpovědi na mé dvě otázky.

