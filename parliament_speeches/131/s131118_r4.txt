File: s131118.htm
Anchor: r4
Date: 31. schůze, 4. března 2025
Speaker: Poslanec Marek Novák

Speech:
Poslanec Marek Novák: Děkuji za slovo. Pane premiére, jistě si vzpomenete na to, jak jste ve své vládě obměnil pozici ministra bez ministerstva pro vědu a výzkum. Tehdejší odstupující ministryni Helenu Langšádlovou, která čelila mimo jiné kritice z neviditelnosti, nahradil stranický kolega z TOP 09 Marek Ženíšek. Ten při nástupu do funkce v květnu loňského roku na Pražském hradě uvedl, že si uvědomuje, že nastupuje do rozjetého vlaku a hodlá navázat na práci paní Langšádlové. Přeloženo do češtiny, nový pan ministr přesto, že to je nebezpečné, nastoupil do jedoucího vlaku a je fuč.
Ministr Ženíšek se zavázal při svém nástupu zajistit peníze na takové úrovni, aby mohl uspokojit objektivní potřeby ve vědě a výzkumu a abychom se postupnými kroky dostali na úroveň těch nejvyspělejších zemí. Tady, abych nebyl nespravedlivý, tak jediný, kdo dnes v této věci pracuje, tak je koordinační rada pro startupy ve spolupráci s Ministerstvem financí, ale ministr pro vědu a výzkum zde vidět vůbec není. Je neviditelný. Je fuč. Ono, když si připustíme tu komunikaci, využívat své dosavadní zkušenosti a hledat další způsoby, jak veřejnosti vštípit, že stejně jako například obrana je právě i věda otázkou celé společnosti a konkrétně třeba i věda a výzkum v oblasti obrany je velmi důležitá, tak zde skutečně bych rád znal odpověď, co pan ministr pro tohle dělá.
Proto ještě jednou vás, pane premiére, prosím o konkrétní výsledky tohoto ministra, jste jeho nadřízený, tak byste je mohl mít, pokud tedy mezi jeho základní dovednosti nepatří ta neviditelnost. V tom případě máte o důvod víc nás seznámit s tímto výjimečným projektem, který je charakteristický pro vaše ministry pro vědu a výzkum. Děkuji.

