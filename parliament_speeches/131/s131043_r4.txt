File: s131043.htm
Anchor: r4
Date: 31. schůze, 4. března 2025
Speaker: Poslanec Vít Vomáčka

Speech:
Poslanec Vít Vomáčka: Vážená paní předsedající, pane ministře, dámy a pánové, vážení spoluobčané, vážení důchodci, vážení starobní důchodci, dobrý večer. Jsme tady svědky opravdu teda zajímavé diskuse a mě velmi zaujalo, jak tady padají slova morálka, mravnost a podobně. A ono také ještě existuje jedno slůvko nebo je jedno slovo, a to je pokrytec, když se podíváte do Wikipedie, tak pokrytce nebo pokrytcem je ten člověk, který ze sebe dělá něco jiného před ostatními, než je. A já, když jsem tady teďko poslouchal, zvláště pak poslance za SPD, kteří se tady točili jako svatí na orloji a bojovali a vykřikovali tady, jak jako oni jsou zásadně proti tomu, aby se zvyšovaly platy politikům, ale my dneska projednáváme novelu zákona o platu představitelů státní moci, tak mě napadlo, když jsem tak na ně koukal, tak jsem si říkal: pravděpodobně víte, že ty peníze dneska díky vládní koalici se odsouhlasí, vy ty peníze budete dostávat na své účty, jak se zachováte? Zřeknete se jich těch peněz, toho navýšení? A nebo si řeknete: tak tu práci za nás ta pětikoalice nebo čtyřkoalice udělala a zaplaťpánbůh, že je máme v peněžence. To by mě velmi zaujalo, to by mě velmi zajímalo, jak se který poslanec takhle k tomu postaví a jestli přijdete tady k tomu řečnickému pultíku jeden po druhém a řeknete: já se toho navýšení těch peněz zříkám. To by nebylo pokrytectví, Jinak to, co tady předvádíte, je pokrytectví nejhrubšího zrna. Děkuju za pozornost.

