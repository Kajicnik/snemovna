File: s131115.htm
Anchor: r6
Date: 31. schůze, 4. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Děkuju za slovo. Já opravdu krátce představím vládní návrh, kterým se předkládá k vyslovení souhlasu s ratifikací Dohoda o partnerství mezi Evropskou unií a jejími členskými státy na straně jedné a členy Organizace afrických, karibských a tichomořských států na straně druhé, pracovně se tomu říká samoiská dohoda, protože byla podepsána v Samoi 15. listopadu 2023. Cílem této Dohody mezi Evropskou unií a touto organizací je posílit ekonomické a sektorové vztahy mezi Evropskou unií a 77 členy druhé organizace, to je 77 afrických, karibských a tichomořských zemí.
Můžete se zeptat, proč to předkládáme v roce 2025, když ta smlouva byla podepsána v listopadu 2023. Museli jsme počkat na dokončení vnitrostátního schvalovacího procesu všech 77 zemí na straně druhé a museli jsme mít k dispozici podpisové archy s ověřenými podpisy všech zemí Afriky, Karibiku a Tichomoří, což trvalo déle než jeden rok. Dohodu podepsaly všechny země Afriky, Karibiku a Tichomoří EU s výjimkou Kuby a rovníkové Guiney. Děkuji.

