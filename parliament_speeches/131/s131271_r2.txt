File: s131271.htm
Anchor: r2
Date: 31. schůze, 4. března 2025
Speaker: Poslanec Patrik Nacher

Speech:
Poslanec Patrik Nacher: Děkuji, paní místopředsedkyně. Já měl původně dva body, budu mít jenom jeden. Ten původní, druhý bod, což je zásah policie na fotbalových stadionech, tak jsme vyřešili tak, že se to bude probírat na bezpečnostním výboru příští čtvrtek. Tím bych chtěl poděkovat panu předsedovi Pavlu Žáčkovi a Robertovi Králíčkovi a oznámit to panu ministrovi vnitra, který se k tomu jaksi vůbec nemá, a já neměl možnost se ho ani zeptat včera na interpelacích, protože nebyly.
Ten druhý bod se týká toho, co už jsem tady otevřel v úterý, protože mezitím došlo ke změnové věci. A týká se to možného střetu zájmů, byť de iure je to asi v pořádku, který se týká postavení šéfky kabinetu Víta Rakušana, paní Kateřiny Arnotové, která je zároveň zastupitelkou v Praze a dokonce předsedkyní klubu. Vy víte, že se tady řešilo odvolání ředitele úřadu Martina Kubelky, a to samozřejmě nemůže primátor zde sedící udělat sám, to je to oddělení státní správy a samosprávy, musí to udělat tak, že to vyhodnotí Ministerstvo vnitra, podepíše ministr, pošle to primátorovi a on pak rozhodne.
No jo, ale problém je v tom, že jedna ze zastupitelek, které chtěly to odvolání, je právě paní Arnotová, která je zároveň ale v roli úředníka na Ministerstvu vnitra přímo u pana ministra. A já jsem vám tady říkal, že jsem měl v úterý indicie, že ministerstvo údajně neshledalo ty důvody pro odvolání a že tam je velký tlak ze strany paní Arnotové. A chtěl, chci po ministrovi ujištění, že jeho ředitelka kabinetu nezasahovala v této dvojroli do toho. Protože mezitím se stalo, že skutečně Ministerstvo vnitra panu primátorovi zde sedícímu poslalo dopis s tím, že odvolat ředitele je možné. Ministr Vít Rakušan řekl, že rozhodl na základě podkladů od odborné sekce ministerstva. V souladu se zákonem jsem udělil souhlas s odvoláním ředitele magistrátu. Rozhodnutí samotné je na pražském primátorovi.
Takže já jsem to tady chtěl otevřít jako bod. Samozřejmě v momentě, kdy už je teďka jedna hodina, tak je to asi problematické, nicméně rád bych o tom nechal hlasovat. A já samozřejmě budu dál trvat na té odpovědi a na tom, abychom se o tom bavili. Jenom pro vás, dámy a pánové, zkuste si to představit opačně. Zkuste si představit opačně, že by politik ANO byl v komunální politice a zároveň by byl ředitelem kabinetu ministra, to znamená komunální politik a úředník, jestli by vás to nechávalo v klidu. Když koukám teďka tady na pana ministra spravedlnosti, že mi to moc spravedlivé - tedy jako moc fér - nepřijde. Takže já na tom budu trvat, budu ho tady dávat a budu, až bude první interpelace, tak budu interpelovat ministra vnitra v této věci. Já vám děkuju za podporu.

