File: s131228.htm
Anchor: r8
Date: 31. schůze, 4. března 2025
Speaker: Poslanec Jan Síla

Speech:
Poslanec Jan Síla: Děkuji za slovo, vážený pane místopředsedo. Pane ministře, dámy a pánové, dovolte, abych se tady taky vyjádřil k tomuto základnímu zákonu, který rozhoduje o financování zdravotnictví. On tento zákon prodělal od roku 1997, od svého vzniku, už desítky novel. V současné době taky tato novela má 290 bodů a zasahuje do mnoha oblastí. Je otázkou, jestli by nebylo vhodnější skutečně vypracovat, předložit, úplně nový zákon.
Já se zmíním pouze o dvou takových bodech, které mě nejvíce nějak hnuly žlučí, protože kolega Farhan, vaším prostřednictvím, rozebral skutečně ten zákon celkem podrobně, nebo lépe řečeno způsobem, který jsem měl připravený já na minimálně tři čtvrtě hodiny. Čili se zmíním jenom o dvou věcech. O stěžejním návrhu o změnovém fondovém hospodaření zdravotních pojišťoven, které ruší a rozpouští ten rezervní fond, ve kterém dnes mají zdravotní pojišťovny minimálně 1,5 procenta pro případy hromadných neštěstí a onemocnění, přírodních katastrof a tak dál.
Místo toho má vzniknout fond obecně prospěšných činností ve výši půl procenta, což činí zhruba 2,5 miliardy, jak už tady bylo řečeno. Z něho mají jít prostředky - to je to, proč já o tom tady mluvím - na průběžné financování rezidenčních míst předatestačního vzdělávání mladých lékařů a zdravotníků a podporu pacientských organizací. Současně také pro spolufinancování ÚZIS, což je víceméně státní organizace. Jde o zjevnou snahu financovat správní činnosti, které jsou dosud placeny ze státního rozpočtu kapitoly Ministerstva zdravotnictví, na úkor zdravotního pojištění, které si všichni hradíme a platíme právě na hrazení zdravotních služeb.
Pozměňovací návrh podepsaný předsedkyní zdravotnického výboru Poslanecké sněmovny a ministrem zdravotnictví Válkem je druhý bod, který mě trošičku vadí.  Sice ta navrhovaná úprava zákona 40 do osnov veřejného zdravotního pojištění zachovává nároky pojištěnců na garantované standardy zdravotních služeb, které mají být pojištěncům hrazeny z veřejného zdravotního pojištění. Návrh umožňuje, aby zdravotní služby z veřejného zdravotního pojištění nehrazené, i zdravotní a další služby, které na přání pojištěnce překročí rozsah hrazených služeb, byly v rozsahu překračujícím úhradu z veřejného zdravotního pojištění pojištěnci poskytnuté za přímou úhradu.
Původní znění: Pojištěnec má právo na poskytnutí hrazených služeb v rozsahu a za podmínek stanovených tímto zákonem, přičemž poskytovatel nesmí za tyto uhrazené služby přijmout od pojištěnce žádnou úhradu. V ministrem Válkem podepsaném pozměňovacím návrhu je nyní taková nepatrná změna. Budu citovat: Poskytovatel péče nemůže požadovat úhradu za služby poskytnuté v rozsahu, v němž jsou tyto služby hrazeny z veřejného zdravotního pojištění. Což znamená, že ve skutečnosti jde o zásadní změnu, přelomovou změnu, kterou nevím, jestli si mnozí z vás možná ani neuvědomují, že jde vlastně o zrušení paragrafu takzvaně poslankyně Fischerové, který bránil rozdělení zdravotní péče na ty, co na kvalitní péči mají peníze, a na ty, co peníze nemají. Proto jim bude poskytnuta ta nejlacinější, čili obvykle obsoletní zdravotní péče hrazená zdravotní pojišťovnou.
Oponenti budou tvrdit, že vyjmenovaná hrazená péče je stejná jako dřív, že se nic nemění a tak dál. Pravda je ale taková, že to dopadne tak, že v každé novele tohoto zákona bude seznam hrazených výkonů menší, menší a ještě menší. Jako to dopadlo již ve stomatologii, kde v devadesátých letech bylo hrazeno ze zdravotního pojištění 93 procent výkonů a dnes je to zhruba 22 procent výkonů. Zbytek hradí jako spoluúčast pacient.
Přímé platby ve zdravotnictví jsou omezeny, ale pravidla jsou záměrně roztroušena v různých zákonech a jasná vodítka chybějí. Pacient pak stojí před rozhodnutím, zda být ošetřen a zaplatit, nebo riskovat, že nebude ošetřen, a následně se prodírat právní džunglí a pravidly stížnostních agend.
Chtěl bych vyzvat pana ministra Válka, proč tuto změnu podepsal ve formě pozměňovacího návrhu a nezapracoval ji do vlastní novely zákona, aby mohla projít klasickým připomínkovým řízením. Očekávám jednoznačné vyjádření, pane ministře. Děkuji za pozornost. ***

