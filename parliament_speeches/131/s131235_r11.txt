File: s131235.htm
Anchor: r11
Date: 31. schůze, 4. března 2025
Speaker: Poslankyně Michaela Šebelová

Speech:
Poslankyně Michaela Šebelová: (Směje se.) Děkuji vám za slovo. Já jdu tady stručně představit souhrnný pozměňovací návrh koaličních poslanců Michaely Šebelové, Martiny Ochodnické, Zdenky Němečkové Crkvenjaš, Toma Philippa a Vlastimila Válka, kdy novela zákona o elektronizaci zdravotnictví sama o sobě posouvá úroveň elektronizace kupředu o instituty jako eŽádanka a EZKarta. Ale pokrok v této oblasti lze už i v jiných oblastech rezortu zdravotnictví (?) a tento náš návrh tomu má napomoci.
Součástí pozměňovacího návrhu je několik institutů, které posouvají úroveň o kousek dál, jedná se tedy o úpravu takzvaných hygienických registrů a elektronického očkovacího průkazu v zákoně o ochraně veřejného zdraví, zakotvení a další rozvoj systému administrace vzdělávání ve zdravotnictví nebo dílčí změny v oblasti laboratorních hlášení podle zákona o zdravotních službách či rozšíření okruhu zapojených správ sociálního zabezpečení do systému započitatelných doplatků.
K té změně zákona o ochraně veřejného zdraví. Zavedení elektronické podoby očkovacího průkazu je krokem, který je v plném souladu s cílem dalšího rozšiřování práv pacientů na rychlý a uživatelsky přívětivý přístup k údajům o něm vedeným v centrálním systému rezortu zdravotnictví. Zároveň uvedený krok bude efektivním ve vztahu k poskytovatelům zdravotních služeb, kdy na jedné straně dojde ke snížení jejich administrativní zátěže a na straně druhé bude mít každý ošetřující lékař možnost přístupu k údajům v očkovacím průkazu vedeným.
V oblasti hygienických registrů dosud chyběla komplexní a ucelená úprava jednotlivých komponent a oblastí. Dochází tak k úpravě struktury a rozsahu sbíraných a zpracovávaných osobních údajů a jejich jasnému vymezení, jakož i dalších údajů nezbytných pro účely efektivního plnění činností spojených se stanovenými úkony v oblasti zajištění ochrany a podpory veřejného zdraví a prevence předcházení negativních dopadů na zdraví. Vzniká tak nový informační systém infekčních nemocí a informační systém výkonu státního zdravotního dozoru se svými jednotlivými moduly podle oblastí, jimž se věnují. Například tuberkulóza, pohlavní nemoci, kategorizace prací a mnoho dalších.
Dále tento souhrnný pozměňovací návrh se věnuje změně zákona o podmínkách získávání a uznávání odborné způsobilosti a specializované způsobilosti k výkonu zdravotnického povolání lékaře, zubního lékaře a farmaceuta a také změně zákona (č.) 96, o podmínkách získávání a uznávání způsobilosti k výkonu nelékařských povolání a k výkonu činností souvisejících s poskytováním zdravotní péče. Protože stran zákonů (č.) 95 a 96 dochází ke změně proto, že v souvislosti s tím, že dne 1. října 2024 vešel v účinnost zákon č. 240/2024 Sb., který novelizoval zákon č. 95, zejména doplněním § 43c a 43k, které zřizují systém administrace vzdělávání ve zdravotnictví jako informační systém veřejné správy a definuje jeho moduly, přístup do systému, údaje, které jsou v něm uchovávány a zpracovávány, a subjekty, které s daty mohou nakládat, respektive do nich nahlížet. ***
