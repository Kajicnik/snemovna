File: s131138.htm
Anchor: r8
Date: 31. schůze, 4. března 2025
Speaker: Poslankyně Helena Válková

Speech:
Poslankyně Helena Válková: Děkuji, pane místopředsedo. Milé kolegyně, milí kolegové, já bych ještě chtěla připomenout jeden takový zásah, který bohužel prošel přes náš dost silný odpor a zdůvodnění. Šlo o to, že od 1. ledna 2025 jsou zrušeni přísedící - dříve se tomu říkalo soudci z lidu - u pracovních soudů. Pracovní soudy jsou instance, které se v drtivé většině případů - ty statistiky si můžete přečíst - zastaly právě zaměstnanců. Takže jste zrušili úplně zbytečně, s lichým argumentem, že je to úspora - to je úplně směšné, asi 8 milionů korun ročně, když porovnám ty miliardy, které se plýtvají někde jinde - velmi užitečnou instituci, kde právě tomu profesionálnímu soudci pomáhali přísedící, kteří byli pečlivě jmenováni, s tím, že už jsou vlastně k ničemu, že to půjde rychleji. Jsem zvědavá, až budeme vidět statistiku za rok 2025, v čem ta rychlost je a jakým způsobem se to tedy projeví i v těch výsledných dalších sporech, protože oni se samozřejmě budou odvolávat. To je první moje poznámka.
Druhá poznámka, já si prostě nedám v tomto směru pokoj. Já jsem tady neslyšela jedinou věcnou argumentaci na můj dotaz, proč argumenty, které jste dostali a jsou písemně zpracované - a vlastně i účast, pokud vím, zástupce veřejného ochránce práv na sociálním výboru šla tímto směrem - a upozorňovaly vás, že to prodloužení zkušební doby je velmi kontraproduktivní a může vést k následkům, které jsou nepředvídatelné i z hlediska pracovněprávního. Proč, nikdo mně neodpověděl, takže já tuto otázku opět opakuji. Proč prodlužujete (Předsedající: Čas.) zkušební dobu? Děkuji.

