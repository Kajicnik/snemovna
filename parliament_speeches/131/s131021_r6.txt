File: s131021.htm
Anchor: r6
Date: 31. schůze, 4. března 2025
Speaker: Poslanec Radek Koten

Speech:
Poslanec Radek Koten:: Děkuji, pane předsedající. Dámy a pánové, vážený pane ministře, jsem rád, že jste tady přítomen, protože alespoň to mohu adresovat tedy přímo za sebe na vaši adresu. V minulém týdnu - on ten problém už se táhne poměrně dlouhou dobu - nicméně v minulém týdnu jsem v podstatě zjistil, jak je to s nedostatkem fyziologických roztoků. Pro ty, kteří nevědí, co to je a na co se to používá, tak je to v podstatě osolená sterilní voda, do které se přidávají různé léčivé látky, ať to jsou nějaké léky na uvolnění svalstva, nebo popřípadě nějaké tišící prostředky a podobně.
Co se týká velkých nemocnic, a ať už to jsou krajské nebo okresní, popřípadě Zdravotnická záchranná služba, ty v podstatě fungují v dodávkách tady toho fyziologického roztoku ze dne na den, ovšem jiný příběh, to jsou ambulance privátních lékařů, kteří - jako například neurologové nebo podobně - kteří mají takzvaný infuzní stacionář. Je to tedy místo, kde jejich pacienti mohou dostat léčivou látku přes infuzi tak, aby mohli třeba vůbec existovat, aby byli alespoň na část dne zbaveni svojí bolesti, popřípadě aby tedy se jim jejich záda vrátila do nějakého lepšího stavu tak, aby se vůbec mohli pohybovat. Bohužel, loňský výpadek jedné ze společností ze Spojených států, kde byl hurikán, se promítá i sem, do České republiky. ***
