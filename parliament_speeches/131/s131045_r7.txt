File: s131045.htm
Anchor: r7
Date: 31. schůze, 4. března 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček: Tak, paní předsedkyně, děkuji za slovo. Dámy a pánové, hezký večer. Dovolte, abych tedy krátce okomentoval a vrátil se zpátky k projednávání sněmovního tisku číslo 656, tedy návrhu zákona, kterým se mění zákon č. 458/2000 Sb., o podmínkách podnikání a výkonu státní správy v energetických odvětvích a o změně některých zákonů, takzvaný energetický zákon, ve znění pozdějších předpisů, a další související zákony.
Dovolte, abych pouze krátce okomentoval přínos a úpravu této normy, která tedy na jednu stranu je transpozicí evropské směrnice Evropského parlamentu a Rady Evropské unie č. 219/944, ale zároveň zavádí velmi důležité nástroje do české energetiky, významně českou energetiku modernizuje, ať v oblastech ukládání energie, flexibility účastníků trhu s elektřinou, anebo agregaci flexibility.
Norma se také věnuje změnám v oblasti ochrany spotřebitele, ať v oblasti institutu takzvané paušalizované smluvní pokuty při předčasném ukončení smluvního závazku na dobu určitou, anebo také zpřísňuje podmínky podnikání dodavatelům energií prostřednictvím takzvané překážky udělení licence pro obchod s elektřinou nebo plynem a zavádí index zajištění obchodníka, takzvanou povinnost obchodníků pravidelně hlásit Energetickému regulačnímu úřadu podíl smluvně zajištěných dodávek elektřiny nebo plynu určených pro konečné zákazníky, úpravu řízení energického regulačního úřadu tak, aby tento úřad dokázal efektivně reagovat na nestandardní situaci na trhu s energiemi, kdykoliv přijdou.

