File: s131206.htm
Anchor: r2
Date: 31. schůze, 4. března 2025
Speaker: Poslanec Jiří Mašek

Speech:
Poslanec Jiří Mašek: Děkuji, pane předsedající. Kolegyně, kolegové, mě ta debata zaujala, možná to ještě zkomplikuju, možná i svým kolegům. A asi musím trošku souhlasit s kolegou Haasem. Já tam vidím taky určitý problém. Tady říkáme, že ten dotyčný může v České republice jezdit s takovým řidičským průkazem, ale v podstatě mu omezujeme nějaké podnikání. Jak je to třeba u řidičů kamionové dopravy, kdy třeba vlastník takové firmy nemusí být Čech, může mít také v uvozovkách cizokrajný řidičský průkaz a sám se účastní této dopravy a třeba s tím kamionem jako další jeho zaměstnanci jezdí?
Já tu debatu nechci komplikovat, ale skutečně bychom se nad tím měli zamyslet, jestli tady neděláme nějakou výjimku, která je prostě nad rámec. Chápu, že ta myšlenka je dobrá. Chápu, proč se tady o tom hovoří. Ale nevidím to také úplně jednoduché a může to mít potom přesah do jiných typů podnikání, kde potřebujete řidičský průkaz.

