File: s131128.htm
Anchor: r4
Date: 31. schůze, 4. března 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Pěkné odpoledne, vážené kolegyně, vážení kolegové. Ten zákon tak, jak jsem k němu přišel, tak byl v podstatě neprostupný Poslaneckou sněmovnou, protože na něm nebyla shoda koaličních klubů. Bylo to dáno zejména tedy výhradou z klubu ODS nad tou plošnou úpravou kontaktních míst pro bydlení, která měla být ve všech obcích s rozšířenou působností. A my jsme se měli rozhodnout, mohli rozhodnout, zdali tedy půjdeme hlavou proti zdi a nebudeme mít nic, anebo zdali zahájíme to jednání, které probíhalo na podzim, zdali jsme schopni se dobrat kompromisního řešení, které stále bude plnit funkci toho zákona.
To znamená, že nakonec jsme ustoupili od toho plošného pokrytí České republiky, ale šli jsme podle takzvané mapy incidence, to znamená definice, v kterých ORP je ten jev bytové nouze významný natolik, aby tam bylo kontaktní místo pro bydlení, a tak se stalo, došlo tedy k redukci té sítě kontaktních míst pro bydlení na výsledných 115. Stále je tam ale ta možnost dobrovolného vstupu, takzvaná OPT in obcí s rozšířenou působností, které v základní síti sice nebudou, ale vyhodnotí ten jev bytové nouze jako intenzivní natolik, že do té sítě vstoupí dodatečně.
Myslím si, že je to rozumný kompromis, který je kvitován jak ze strany odborné veřejnosti, tak samozřejmě ze strany naší koalice, protože je to pořád formát zákona, který bude fungovat. Jsme o tom zcela přesvědčeni.
To, co říkáte ve vztahu k hranici životního minima, já myslím, že tady zaměňujeme dvě věci. My potřebujeme se dobrat k číslu, které je očištěno od těch nákladů na bydlení, to znamená jak nájem, tak uhrazené služby a energie. A potom samozřejmě ta množina lidí, kteří spadají do tohoto limitu, který je dneska na té 1,43 úrovni životního minima, je podstatně širší, ať jsou to domácnosti mladých lidí, které mají nějakou nižší úroveň příjmů, ale rozhodně ne takovou, o které jste se zmiňoval, ať jsou to senioři, kteří mají nějakou úroveň příjmu, ale stále žijí důstojný život.
Navíc pokud zjistíme při fungování toho zákona, že potřebujeme ten trychtýř rozšířit, je možné to udělat nařízením vlády, a to na hodnotu 1,6. Ten návrh zákona od počátku počítal s tím, že se podaří prostřednictvím jeho nástrojového opatření snížit bytovou nouzi o 30 procent za deset let. Pokud seznáme v budoucnu, že máme ty skupiny obyvatel, na které je teď mířen, vyřešeny, můžeme samozřejmě novelizací zákona tuto úroveň změnit.
Takže závěrem jenom shrnutí. Z mého pohledu jde o funkční kompromis, který jenom díky těm jednáním, která jsme vedli na mnoha frontách, získal podporu celé koalice a takto bude schvalován Poslaneckou sněmovnou jak včera ve druhém čtení, tak v nadcházejícím třetím čtení. Děkuju.

