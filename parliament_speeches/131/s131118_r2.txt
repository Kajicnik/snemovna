File: s131118.htm
Anchor: r2
Date: 31. schůze, 4. března 2025
Speaker: Poslankyně Monika Oborná

Speech:
Poslankyně Monika Oborná: Děkuju za slovo. Vážená paní místopředsedkyně, vážený pane ministře, vážený pane premiére. Já se na vás obracím k tématu účasti českých firem na výstavbě nových jaderných zdrojů. Je to téma celorepublikové, ale nejvíc se to dotýká nás na Vysočině, konkrétně na Třebíčsku a v Dukovanech. Shodou okolností na toto téma teď probíhá seminář na hospodářském výboru. Já jsem moc ráda, že tady teď stojím s touto interpelací, protože je tam zástupce vlády, jsou tam zástupci korejské firmy a jsou tam zástupci ČEZu. Vlastně jsme si tam vyslechli, jak je všechno sluncem zalité, nicméně z pohledu zástupců firem, ať už stavebnictví, nebo průmyslových firem, kteří tam jsou, svazů průmyslových, tak si úplně nejsem jistá, že to tak je. Pan ministr Vlček uvedl, že kabinet bude pro společnost KHNP ještě před uzavřením finální smlouvy k projektu žádat garanci alespoň 30procentního podílu českých firem na stavbě. Celkově pak platí požadavek na zapojení českého průmyslu do 60 procent projektu.
Jaká je realita? Realita je taková, že české firmy zatím žádné závazné dohody s KHNP nemají. Na jedné straně podle nich probíhají pomalu, není proto reálné, aby 30 procent měly české firmy zasmluvněné do konce března v podobě smluv o smlouvách budoucích, které jsou právně závazné. Co mě ale na celé věci zaráží nejvíce, je skutečnost, že zapojení českého průmyslu evidentně nebylo součástí podmínek tendru, nyní se dojednává na poslední chvíli a navíc ani nebude zakotveno do právně závazné smlouvy s KHNP.
Takže moje otázka zní: byla účast českých firem součástí hodnotících kritérií soutěže? A pokud nikoliv, tak proč? A pokud ano, proč nebude jejich podíl ve smlouvě se společností KHNP? Jak česká vláda hodlá podíl českých firem zajistit? Děkuji za odpověď.

