File: s131107.htm
Anchor: r2
Date: 31. schůze, 4. března 2025
Speaker: Poslanec Ivan Bartoš

Speech:
Poslanec Ivan Bartoš: Děkuji za slovo. Vážené kolegyně, vážení kolegové, já bych chtěl vystoupit v této spíše krátce. Já i po všech věcech, které jsme zde slyšeli, projednávání, které v této Sněmovně bylo velmi bouřlivé, v diskusi s kolegy a kolegyněmi senátory, musím říci, že jsem skutečně přesvědčen, že vatikánská smlouva, tak jak byla předložena této Sněmovně, nám v budoucnu bude brát možnost bránit spravedlnost.
Jakub Michálek zde citoval názory expertů, kteří jsou nejen tedy v oblasti církevního práva, které jsme oslovili, ale pojďme si říci i jednu věc, která předcházela vyjednávání této smlouvy, a než tato smlouva dorazila do Sněmovny. Pokud jste měli možnost seznámit se s různými drafty této smlouvy, tedy návrhy, tak v původních návrzích skutečně to popasování se s českým právním řádem bylo obsaženo, nicméně finální smlouva, kterou potom vláda předložila do Sněmovny, už tuto část nemá a nám tedy doposud nebylo zodpovězeno, proč a kdo tuto část odstranil, jaké podmínky při vyjednávání byly kladeny, proč tam ta část, tedy vztah, definování vztahu vatikánské smlouvy nebo smlouvy se Svatým stolcem, najednou není, a jak je to, nebo není pro Českou republiku výhodné.
Já sám jsem věřící. Říkám to tady proto, že kritici této pro Českou republiku nevýhodné smlouvy, a byli to nejenom Piráti, ale každý, kdo se ozval, je i v tom veřejném prostoru poměrně šikanován jako jakýsi bijec církví. Jsem proto rád, že i to navrhované usnesení obsahuje uznání důležitosti role církví ve společnosti právě v oblasti charity, v pomoci třeba se zabydlováním, péče o těžce nemocné lidi. To je pravda, to se děje. ***
