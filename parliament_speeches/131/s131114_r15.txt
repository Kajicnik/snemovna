File: s131114.htm
Anchor: r15
Date: 31. schůze, 4. března 2025
Speaker: Poslanec Tomáš Kohoutek

Speech:
Poslanec Tomáš Kohoutek: Dobrý den, vážený pane předsedající. Kolegyně, kolegové, já budu stručný, víceméně odkážu na odůvodnění, které uvedl pan ministr, skutečně jenom pro upřesnění, že vlastně členy mezinárodní velrybářské unie je celkově 88 smluvních stran, z toho 25 členských států Evropské unie, vyjma Lotyšska, Malty, Řecka. Česká republika je tedy členem této unie.
Skutečně, jak již bylo řečeno, mezinárodní velrybářská komise přijímá usnesení k regulaci velrybářství především formou změn harmonogramu, který je přílohou úmluvy. Na 69. zasedání této komise bylo rozhodnuto o tom, že se pouze prodlouží stávající kvóty pro roky 2026 až 2031, kdy tyto změny pouze shrnují aktualizaci stavu na toto šestileté další období, s tím, že kvóty pro odlov velryb pro obživu se žádným způsobem nenavyšují. Jenom pro ochranáře přírody musím konstatovat, že samozřejmě zde stále zůstává nulová kvóta ve vztahu ke komerčnímu lovu velryb. Takže samozřejmě tento návrh podporujeme a samozřejmě i za náš klub souhlasíme s postupem dle § 90 odst. 2 zákona o jednacím řádu Poslanecké sněmovny. Děkuji. ***
