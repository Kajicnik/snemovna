File: s131089.htm
Anchor: r2
Date: 31. schůze, 4. března 2025
Speaker: Poslanec Martin Dlouhý

Speech:
Poslanec Martin Dlouhý: Děkuji za slovo. I já zde načtu svůj pozměňovací návrh, který byl vlastně již zmíněn a týká se úpravy zákona (č.)108/2006 (Sb.), a sice v § 21, kde jde o odbornosti a které mohou posuzovat zdravotní stav podle § 8a) a jde o ty inkurabilní stavy a ty nové tři odbornosti, protože ten paragraf v bodě e) zní, že doložit potvrzení o zdravotním stavu podle § 8a), má-li být přiznán příspěvek podle 8a) a toto potvrzení vydá bezplatně ošetřující lékař oprávněné osoby, který má specializovanou způsobilost v oboru paliativní medicína, klinická onkologie atd. atd. a následuje dlouhý seznam. Samozřejmě praxe je trošku jiná než teorie, takže se ukázalo v praxi, že by tam měly být přidány další tři odbornosti, a sice urologie, gynekologie a ortopedie, které se i s těmi inkurabilními stavy také setkávají, jde například o onkologické pacienty. Čili to je návrh, který je pod číslem 6212 a spolu se mnou to předkládají poslanci Navrátil, Jana Bačíková, Pivoňka Vaňková a Jan Bauer.
Jinak s kolegyní Pastuchovou, která... Tak jsme ji... Prostřednictvím paní předsedkyně, tak jsme rádi, že jsme vás potěšili tímto návrhem. Jinak, pokud dává pozměňovací návrh změnit inkurabilní, což je nevyléčitelné, na terminální, tak já bych byl rád, aby to bylo s nějakou třeba Českou lékařskou společností nějak prodiskutováno, protože přece jenom máme nemoci typu nevím Parkinsonova nemoc a přežití s touto nemocí je v řádu i desítek let. A nazvat to terminální stav si myslím, že by zrovna těm pacientům nebo těm osobám, nevím, jestli by jim to udělalo radost. Takže nevyléčitelné nemusí znamenat terminální, i když jsou to někdy synomyma. Jsem, budu rád za tu diskusi. Já osobně nejsem lékař, takže třeba se mýlím, ale nevím, jestli tam to terminální dávat, to asi se dozvíme na výboru. Děkuji za pozornost.

