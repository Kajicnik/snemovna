File: s131045.htm
Anchor: r11
Date: 31. schůze, 4. března 2025
Speaker: Senátor Miroslav Plevný

Speech:
Senátor Miroslav Plevný: Vážená paní předsedkyně, vážené poslankyně, vážení poslanci, vážení členové vlády, dámy a pánové, původní znění zákona předloženého vládou Poslanecké sněmovně naplňovalo závazky České republiky při zavádění evropské energetické legislativy, a to zejména v oblasti bateriového a agregační hospodaření s elektřinou získanou z obnovitelných zdrojů. Takto byl zákon představen vládou, projednáván v mezirezortním řízení a Legislativní radou vlády.
V průběhu projednávání v Poslanecké sněmovně byl návrh podstatně upraven řadou přijatých pozměňovacích návrhů. Při projednávání v Senátu však dvě z těchto úprav vzbudily velkou diskusi, která posléze vyústila v přijetí senátních pozměňovacích návrhů, které nedělají nic jiného, než že opětovně vypouštějí z návrhu zákona tyto sněmovní pozměňovací návrhy. Dále byl Senátem schválen soubor legislativně technických oprav a kolizí s právním řádem, ke kterým se již dále nebudu podrobněji vyjadřovat, a věnovat se budu pouze zmíněným dvěma Senátem odsouhlaseným vypuštěním sněmovních pozměňovacích návrhů. ***
