File: s131150.htm
Anchor: r9
Date: 31. schůze, 4. března 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Vážená paní předsedající, vážené paní poslankyně, vážení páni poslanci, dovolte mi, abych za Ministerstvo školství, mládeže a tělovýchovy připomněl obsah vládního návrhu novely školského zákona, sněmovní tisk829, který je předkládán do třetího čtení. Jak jsem již uvedl v čteních předešlých, cílem vládního návrhu zákona je především napravit některá slabá místa v systému financování regionálního školství, zejména posílit jeho efektivitu a lépe jej provázat s naplňováním cílů vzdělávací politiky. Dovolte mi stručně okomentovat alespoň tři nejvýznamnější z celé řady navrhovaných změn.
Za prvé, současná právní úprava financování regionálního školství nezohledňuje aspekt rozdílné náročnosti práce škol. Příliš rovnostářské rozdělování prostředků nijak nezohledňuje skutečnost, že některé školy pracují v objektivně složitějších podmínkách, a neumožňuje zacílit podporu adresněji těm z nich, které ji potřebují nejvíc. Tato skutečnost nadále prohlubuje rozdíly mezi školami a má dopad na nerovný přístup ke vzdělávání. Paradoxně tak efekty stávajícího systému financování působí proti jednomu ze dvou strategických cílů Strategie 2030+, kterým je snižování vzdělávacích nerovností. Návrh proto zavádí možnost indexace škol, respektive zohlednění náročnosti poskytovaného vzdělávání v rámci financování.
Za druhé, stát v současné době nemá žádné nástroje pro moderování nárůstu počtu učitelů ve školách zřizovaných obcemi a kraji, a nejenže tedy nemá kontrolu nad náklady na financování práce učitelů, ale může také jen obtížně mírnit některé negativní vedlejší efekty prudkého nárůstu počtu učitelů v posledních letech. Mezi tato negativa patří zejména rostoucí podíl nekvalifikovaných učitelů, a tedy postupující deprofesionalizace školství. Návrh proto zavádí možnost regulace růstu počtu hodin výuky nebo přímé pedagogické činnosti financované ze státního rozpočtu prostřednictvím fixace maximálního počtu hodin školy.
Za třetí, legislativně dosud není nastaven způsob financování podpůrných pedagogických pozic školního psychologa a školního speciálního pedagoga. ***
