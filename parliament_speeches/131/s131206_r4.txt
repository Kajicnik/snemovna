File: s131206.htm
Anchor: r4
Date: 31. schůze, 4. března 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Kolega Haas má samozřejmě pravdu. To je vlastně to. Kdo může řídit na našich pozemních komunikacích? Musí mít řidičský průkaz. Buď je to Česká republika, státy EU, anebo podle dvou úmluv, a to je Vídeň a Ženeva. Ale existují i státy, které k těmto úmluvám nepřistoupily a nemohou řídit na našem území vozidla. To jenom tak na okraj.
Za mě, já jsem v druhém čtení tady proti tomuto návrhu docela brojila. Nicméně, kolegové z Prahy, a promiňte mi to, já právě proto, že z Prahy nejsem, tak kolegové, je třeba zajet i někam jinam za Prahu, je to převážně pražský problém. Nedělejme z toho, že je to problém i jinde. Opravdu až takový není.
Pomůže to v jedné věci, a to je to, co říká kolegyně Zajíčková, vašim prostřednictvím, ta krátkodobá turistická víza, protože ti lidé minimálně budou muset počkat na výměnu řidičského průkazu. Oni mají takzvaně řidičská oprávnění, to je to béčko, céčko, to jsou řidičská oprávnění. Řidičský průkaz je ta kartička. Oni musí požádat o její výměnu. Minimálně po tu dobu ti turisté nebudou moci ve své podstatě řídit taxíky. Je to sice drobnost, ale doufejme, že tato komplikace ztíží to, že si tu někdo vozí na turistické vízum na čtrnáct dní někoho, aby si zajezdil s taxíkem.
To je jediný důvod, proč i já, přestože jsem byla stejně kritická jako ostatní, co proti tomu vystupovali, jsem ochotna tento pozměňovací návrh podpořit právě z tohoto důvodu. Jinak je pravdou, že to až tak moc jinak nic nevyřeší.

