File: s139032.htm
Anchor: r1
Date: 39. schůze, 27. května 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuju za slovo. (Hluk v sále.) Důvodem předložení tohoto návrhu zákona je implementace evropských předpisů, kterými se zřizuje jednotné evropské přístupové místo, takzvaný ESAP, v něm budou na jednom veřejně dostupném místě soustředěny finanční informace a informace související s udržitelností subjektů aktivních na finančním trhu. Cílem je přispět k rozvoji a integraci kapitálového trhu v Evropské unii. Nevznikají žádné nové informační povinnosti z hlediska obsahu, pouze se centralizuje jejich umístění a sjednocuje se formát údajů, které již nyní subjekty povinně uveřejňují.
Jde o první fázi implementace, navazující návrh pro druhou fázi je předložen jako tisk 976, což je třetí bod našeho dnešního jednání. Důvodem rozdělení jsou různé transpoziční lhůty. První z nich uplyne 10. července letošního roku, eSAP bude zřízen Evropským orgánem pro cenné papíry a trhy, takzvaným ESMA, v členských státech budou sběr informací zajišťovat národní orgány, takzvaná sběrná místa. - Koho to nebaví, by mohl odejít. - U nás to bude Česká národní banka, což plyne přímo z evropských předpisů pro první fázi.

