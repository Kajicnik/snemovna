File: s139110.htm
Anchor: r8
Date: 39. schůze, 27. května 2025
Speaker: Poslanec Patrik Nacher

Speech:
Poslanec Patrik Nacher: Děkuju, pane místopředsedo, za originální předání slova. Já se ho rád ujmu. Ne, já jsem rád na začátku, já doplním to, co řekl pan ministr, popíšu vlastně to, o čem tady budeme hlasovat. On tady řekl ty příklady toho označení, čeho se to týká.
Já bych jenom před závorkou ještě řekl, si dovolil větu, nezlobte se na mě, jenom mě to trochu mrzí, protože já jsem asi před měsícem a půl tady přišel s tímhletím návrhem, abych ho předřadil před ostatní program, protože to je fakt jako nekonfliktní, a vy jako koaliční poslanci jste pro to nehlasovali, jo?
Jenom bych to chtěl tady připomenout. Pan ministr to ví, protože jsem to s ním i projednával. Teďka to tady navrhujete v devadesátce. My jsme to nevetovali. Vetovat to nebudeme, není k tomu důvod. Jenomže teďka my devadesátkou honíme něco, co jsme tady mohli normálně projednat. Tak tolik já si jako dovolím jenom takovouhle poznámku. Teoreticky jsme to mohli v devadesátce projednat už před několika měsíci.
Jak bylo tedy řečeno, tento tisk se týká vlastně odstranění, když to řeknu, dvojkolejnosti ochrany označení původu a zeměpisných označení, pokud jde o systém ochrany označení zemědělského, a ne-zemědělského zboží. Ta úprava v nařízení 2023/2411 sleduje obdobný proces řízení o poskytnutí unijní ochrany jako v případě označení zemědělského zboží, ovšem s tím rozdílem, to je potřeba vědět, že namísto Evropské komise rozhodující o ochraně označení zemědělského zboží je příslušným orgánem Evropské unie rozhodujícím o unijním zápisu, změnách a specifikaci a zrušení unijního zápisu Úřad Evropské unie pro duševní vlastnictví. ***
