File: s139040.htm
Anchor: r6
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková:: Děkuju, pane místopředsedo. Milé kolegyně, milí kolegové, ti, kteří čekají, že budu mít jako obvykle nějaký renesančně dlouhý projev, budou možná trošku zklamáni. V úvodu bych ale chtěla poděkovat panu poslanci Michálkovi, vaším prostřednictvím, že ten historický exkurz udělal místo mě, za mě, protože bych jinak tím ten svůj projev měla delší. Myslím si, že tady je dobré to heslo "ševče, drž se svého kopyta". Opravdu jako právnička bych se asi musela ozvat, protože ten vývoj byl velmi překotný tak, jak zde byl, a diskontinuální, jak byl vylíčen panem poslancem Michálkem, vaším prostřednictvím, pane místopředsedo.
Teď zcela věcně. Za prvé bych chtěla konstatovat, že nám se samozřejmě nelíbilo - když říkám nám, tak tím myslím poslankyně a poslance hnutí ANO, kteří vždycky prosazovali, když jsem byla zmocněnkyně vlády pro lidská práva, tak jsem to hodně prosazovala, deklaraci toho, že v naší civilizované společnosti je tělesné trestání opravdu překonané a že alespoň deklaratorně - alespoň deklaratorně, nikoliv tak, že by byla stanovená sankce - by bylo vhodné zakomponovat tuto věc do občanského zákoníku.
To se nyní stalo, ale co nám vadí, je to, že se to vlastně stalo v rámci novely občanského zákoníku, který řeší jinou problematiku. Takže byť to samozřejmě přílepek není, naopak jde o novelizaci občanského zákoníku, věcně to opravdu spolu moc nesouvisí, takže jsme svým způsobem - berte to prosím s nadsázkou - takovým rukojmím těch změn. Já tady jasně chci říci, že souhlasíme s tím, že tělesné trestání do české společnosti už dávno nepatří, a je dobře, že zákonodárci to jasně vyjádří v kodexu, kterým je občanský zákoník.
Pokud jde o vlastní věcné náležitosti a obsah té reformy - nazývejme to, jak to je, je to reforma, rozvodová reforma - hlavně se tam jedná o děti. Já jsem proti ní vystupovala od začátku proto - a právě jsem se rozhodla, že nepůjdu s těmi připomínkami, které mám i ze strany soudců a opatrovnických advokátů - protože se obávám - tady na tomto místě chci zdůraznit, že doufám, že ty moje obavy se ukážou být neodůvodněnými - že právě přijetím této novely dojde k prodloužení opatrovnického řízení a že může dojít i k tomu kontraproduktivnímu účinku. To znamená, že vlastně, ač jsme to nechtěli a nezamýšleli, ty děti budou na stabilizaci svých poměrů čekat déle, než je tomu v současné době. Takže to je první moje poznámka. ***
