File: s139026.htm
Anchor: r4
Date: 39. schůze, 27. května 2025
Speaker: Poslanec Radek Vondráček

Speech:
Poslanec Radek Vondráček:: Děkuji za slovo, paní předsedkyně. Vážené paní poslankyně, vážení páni poslanci, já jsem se k pořadu schůze hlásil, troufám si říct, za trochu jiné atmosféry. Máme 18.12, moc jsme toho neprojednali. Měl jsem jeden návrh, který jsem chtěl přednést velmi krátce a stručně. Vy určitě víte jaký. Jedná se opět o ten tisk 400, to je návrh skupiny poslanců zákona o zemských znacích a vlajkách.
Je to asi naposledy, co tento návrh předkládám, protože už je jasné, že se nestihne, ale přesto bych požádal o jeho zařazení, krátké projednání v prvním čtení a o šanci, aby se orgány, kterými tato Poslanecká sněmovna disponuje - a to je příslušný výbor nebo řekněme i komise - aby se tímto návrhem mohly zabývat, protože my jsme měli s kolegou Smetanou na toto téma seminář, my jsme se nějakým způsobem dohodli a mohla aspoň proběhnout odborná debata, která už sice nebude završena přijetím zákona, ale aspoň bychom měli nějaké závěry z hlediska heraldického a vexilologického. Ten návrh tady leží od 3. 3. 2023. Nemám spočítáno, kolikrát ho přednášel, kolikrát jsem s ním vystoupil.
Jedním z motivů předložení tohoto zákona - a to nezastírám - je, abychom si taky ujasnili debatu, jaká by se používala při symbolických příležitostech vlajka Moravy, při slavnostních příležitostech, protože se objevuje víc verzí. Mně k tomu dnešnímu vystoupení motivovala i jízda Hanáků na koních na Hanáckých slavnostech v Chropyni, kteří vypadali krásně, ale z mého pohledu měli špatně vlajku. (Se smíchem.) Tak jsem si říkal, že bychom si to konečně tady mohli říct a jedna verze by mohla být oficiální. Je to vyjádřením toho, co máme v naší ústavě, že zemské znaky jsou pouze součástí velkého státního znaku, vlajky nejsou upraveny vůbec a přitom jsou často užívány při slavnostních příležitostech, zejména na Moravě. Ten navržený zákon skutečně jenom provádí ustanovení Ústavy České republiky, která se ve své preambuli zmiňuje o dobré tradici zemí Koruny české a též výslovně zmiňuje Čechy, Moravu a Slezsko.
Ti, kteří by se snad obávali separatistických důsledků přijetí tohoto zákona, tak ti už přece můžou být v klidu, protože my ten zákon nepřijmeme, ale mohli bychom se o něm aspoň pobavit na příslušném výboru nějakým oficiálním způsobem. Já jsem tedy přišel s tím návrhem, aby se to dnes zařadilo jako první bod. To už je v podstatě science fiction, přesto předkládám tento návrh. Nebude-li o něm rozhodnuto, navrhuji alternativně, aby to opět symbolicky bylo předřazeno v rámci bloku prvních čtení na první místo, to je můj návrh číslo jedna.
Můj návrh číslo dva reaguje na to, co se vlastně tady v této Poslanecké sněmovně právě v tuto chvíli děje. Opět nemáme interpelace. Já bych rád jaksi přitáhl vaši pozornost k tomu, že interpelace čtyři měsíce před volbami mají z mého pohledu ještě větší význam a snad budou brány vážněji i interpelovanými a interpelujícími, protože opravdu už při nich by mělo docházet k nějakému politickému střetu. Zatímco v rámci toho volebního období někdy probíhaly jednak sporadicky, ale jednak třeba za neúčasti ministrů a chabého zájmu veřejnosti a chabého zájmu médií, tak přece pár měsíců před volbami je to něco úplně jiného.
Jestli dnes projednáváme program od 14 hodin a hromadí se body, tak chci říct těm, kteří se na nás dívají a třeba jim to ještě nikdo nevysvětlil, z mého pohledu je to z valné části reakce na to, že v této Poslanecké sněmovně byl opět pošlapán jednací řád a opět není dodržována ústava, protože právo na interpelace je ústavním právem, a proto jednotliví poslanci teď vystupují a navrhují své body, protože nemají šanci na to, že se ty jejich interpelace projednají ve čtvrtek, jak by se projednávat měly. To je celé. Přijde mi to zbytečné, přijde mi to neprozíravé ze strany koalice, že nebyli schopni se domluvit na nějakém jiném řešení.
Mám takovou kontrolní otázku na vedení Poslanecké sněmovny, zda někoho opravdu napadlo zavolat předsedkyni našeho poslaneckého klubu a předsedovi poslaneckého klubu SPD a zeptat se jich na to, zda by třeba nesouhlasili se zařazením mimořádné schůze místo interpelací za předpokladu, že to něco přinese i té opozici, že to nebude čistě projednávání opět vládních návrhů a návrhů vládních poslanců. Já jsem přesvědčený, že nic takového neproběhlo. Jsme zase bez interpelací. Výsledek? Za chvilku bude půl sedmé a ještě jsme se k ničemu nedostali. ***
