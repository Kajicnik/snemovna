File: s139128.htm
Anchor: r7
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková: Děkuji. Já se omlouvám, protože na začátek jsem tady nemohla být. Zopakuji ale důležitý návrh, který řeší situaci, pozměňovací návrh, do které jsme se dostali, tím, že byl novelizovaný zákon o sociálněprávní ochraně dětí, je to pozměňovací návrh, který předložil pan poslanec Navrátil, kde tím zákonem novelizovaným byla omezená možnost umístění dítěte do zařízení náhradní péče o děti na základě předběžného opatření soudu, takže s účinností od 1. ledna 2025. A víme, že v praxi to činí velké problémy, může soud nařídit předání dítěte do tří let pouze do náhradní péče určené fyzické osobě. A k řešení této situace, která tedy opravdu v některých, a na mě se obracejí i rodiny, které vidí, co se s těmi dětmi děje, a není jim to lhostejné, třeba sousedi, kteří ví, že to dítě bylo do náhradní péče umístěno a že ty lhůty končí, tak k řešení tohoto problému je tedy pozměňovací návrh, který umožňuje, aby v případě dětí mladších 4 let, což nyní není možné, mohl soud na základě návrhu OSPOD umístit dítě do zařízení pro děti vyžadující okamžitou pomoc, a to za podmínky, že to není možné, tu péči zajistit fyzickou osobou. Z praxe můžu tento návrh jenom podpořit. Děkuji.

