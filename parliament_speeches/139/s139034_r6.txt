File: s139034.htm
Anchor: r6
Date: 39. schůze, 27. května 2025
Speaker: Poslanec David Štolpa

Speech:
Poslanec David Štolpa:: Děkuji za slovo. Vážené kolegyně, vážení kolegové, dnes máme na pořadu návrh zákona, který do našeho právního řádu zavádí pravidla pro fungování jednotného evropského přístupového místa, známého pod zkratkou ESAP. Dovolte mi k tomu vystoupit se stanoviskem našeho poslaneckého klubu a tento návrh podpořit.
Evropská unie v posledních letech velmi intenzivně pracuje na hlubší integraci kapitálových trhů. Jedním z klíčových nástrojů této strategie je právě ESAP, databáze, která má sloužit jako centrální, snadno přístupný a digitálně přívětivý prostor pro veřejně dostupné informace o finančních službách, kapitálových trzích, ale také udržitelnosti podnikání. V současné době jsou tyto informace rozptýlené. Najdeme je na webech jednotlivých firem, v národních registrech, na různých platformách, často v odlišných formátech, různých jazycích a s různou úrovní kvality. To není ideální situace ani pro investory, ani pro firmy samotné. Zejména menší podniky se potýkají s tím, že je složité se zviditelnit nebo přilákat zahraniční investory právě kvůli této roztříštěnosti a nepřehlednosti informací. Na druhé straně, investoři, zejména ti drobní, čelí vysokým nákladům a časové náročnosti při vyhledávání klíčových údajů.
ESAP tento problém řeší. Nejde o žádný nový a byrokratický moloch, naopak. ESAP nebude vytvářet nové povinnosti, ale pouze zpřehlední a zcentralizuje data, která už dnes firmy musí podle zákona zveřejňovat. Vše bude přístupné on-line, bezplatně, v jednotném formátu a s možností vyhledávání podle klíčových parametrů a to považuji za obrovský posun kupředu.
Pro Českou republiku je to důležitý krok nejen proto, že návrh vychází z evropské legislativy, kterou jsme se zavázali implementovat, ale i proto, že z něj může dlouhodobě těžit naše ekonomika. Pokud chceme, aby české firmy byly konkurenceschopné na evropském trhu a měly přístup k financování, pak je nutné zvyšovat transparentnost a digitální dostupnost. Konkrétně tento návrh zákona přináší změny v celé řadě zákonů. Cílem je jedno: sladit naše národní předpisy s evropskými pravidly a umožnit České republice být plnohodnotným a aktivním hráčem v rámci ESAP.
Co je důležité říci? Sběr informací pro ESAP budou v Česku zajišťovat Česká národní banka a Komora auditorů. Co víc, podle předpokladů návrh nijak administrativně nezatíží firmy. Firmy budou předávat informace, které už dnes zveřejňují. Novinkou bude pouze jejich forma a technická specifikace. Naopak z dlouhodobého hlediska může být ESAP pro firmy výhodou, protože zlepší jejich viditelnost, důvěryhodnost na evropském trhu. Z ekonomického hlediska lze očekávat pozitivní dopady. ESAP přispěje k lepší alokaci kapitálu, sníží náklady investorům, podpoří zviditelnění menších firem a dlouhodobě i posílí transparentnost finančního trhu. Právě v době, kdy čelíme ekonomickým výzvám, je každý krok směrem k vyšší efektivitě a důvěře ve finančním prostředí velmi vítaný.
Dovolte mi ještě jeden důležitý aspekt: digitální přístupnost. ESAP má být příkladem dobře nastavené digitalizace veřejného sektoru, bez zbytečného papírování, bez bariér, a především s důrazem na otevřený přístup a dostupnost. Informace v ESAP budou bezplatné a pouze v případě extrémní zátěže systému, jako je opakované stahování velkého objemu dat, můžou být vybírány poplatky. Toto je podle mého názoru velmi rozumné a férové nastavení.
Vážené kolegyně a kolegové, zákon, který dnes projednáváme, není mediálně přitažlivý, ale je z mého pohledu důležitý. Navíc se jedná o transpoziční povinnost, kterou musíme jako členský stát EU splnit. Děkuji za pozornost.

