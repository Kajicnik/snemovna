File: s139172.htm
Anchor: r9
Date: 39. schůze, 27. května 2025
Speaker: Poslanec Jakub Janda

Speech:
Poslanec Jakub Janda: Děkuji za slovo, pane předsedající. Já chci vaším prostřednictvím tady poděkovat paní předkladatelce Martině Ochodnické. Velice jí děkuji, že dneska ušetřím hlasivky. To, co jsem tady dneska chtěl přednést, tak přednesu až ve třetím čtení. Je to vesměs 800 stran odborného textu, takže bude to velice zajímavé. Nebudu se vyslovovat dvakrát, takže se přihlásím ke svým dvěma - odůvodním své dva pozměňovací návrhy.
První pozměňovací návrh je posunutí doby účinnosti. V původním znění bylo, že účinnost je od 1. července 2025. Vím, že v komplexním pozměňovacím návrhu je to od 1. 1. 2026, a já tu účinnost by chtěl posunout až na 1. ledna 2027, pokud tento zákon projde, tak aby se na to firmy mohly řádně nachystat, protože i toho půl roku je velice málo.
Můj druhý pozměňovací návrh tady - škoda, že jste mě zastavili a že nemůžu tady mluvit - protože vlastně já zvedám tady druhý pozměňovací návrh, kde máme energetické drinky a rychlé občerstvení. Když chceme chránit naše děti, tak je chraňme se vším všudy - zakažme jim chodit do fast foodu a dalších tady těchto restaurací. Děti nám tloustnou, nesportují. Tady jsme se od paní kolegyně Berkovcové vaším prostřednictvím, pane předsedající, dozvěděli, že za všechno můžou energy drinky. Já si myslím, že tam je i ten druhý viník, a i když jsem proti všem regulacím, tak tady vám házím rukavici a jsem zvědav, jestli ji zvednete. Děkuji za pozornost.

