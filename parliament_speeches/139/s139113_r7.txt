File: s139113.htm
Anchor: r7
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková: Děkuji, paní předsedkyně. Mně stačí opravdu jenom ty dvě minuty. Já chci poděkovat, že byl tenhle zákon předložen, a chci upozornit na to, že jsem to slibovala a hnutí ANO to podporovalo i v minulém volebním období. Nebyl na to čas a ten návrh, který tenkrát předložil jako přílepek tuším pan poslanec Michálek, vaším prostřednictvím, paní předsedkyně, tak to nebylo důstojné odškodnění, proto jsme pro to tenkrát nehlasovali.
Jinak je to takový dlouhodobější dluh. Jenom zdůrazňuji, že jde o politicky uložený ochranný dohled, čili disidentům, a v tomto ohledu myslím, že to zpoždění, které nabral tento zákon, se dá těžko vysvětlit, protože samozřejmě ta věková kategorie těch, kteří trpěli jako disidenti a byl jim uložen ochranný dohled, se stále logicky díky matričnímu ročníku zmenšuje. Takže výborně, my to samozřejmě podpoříme. Škoda, že to tak dlouho trvalo a že to teď musíme v devadesátce schvalovat. Ale jsem moc ráda, že to ještě stíháme v tomto volebním období.

