File: s139095.htm
Anchor: r6
Date: 39. schůze, 27. května 2025
Speaker: Poslanec Radim Fiala

Speech:
Poslanec Radim Fiala: Děkuji vám, pane předsedající. Vážené kolegyně, kolegové, já jsem přece jenom chtěl aspoň krátce okomentovat tu aféru, které dnes čelíme všichni, takzvanou bitcoinovou, a chtěl jsem k tomu říct alespoň pár slov, i když vím, že to budeme probírat ve čtvrtek, tak si myslím, že to za nějaký minimálně krátký komentář stojí.
O skandálních dohodách státu s drogovým dealerem, které vyvrcholily miliardovými převody bitcoinů za dosud nevyjasněných okolností, už bylo dnes řečeno mnohé. Já nyní považuju za nutné pronést za naše hnutí SPD jakési politické shrnutí celé věci a sdělit, co my pokládáme vlastně za alarmující a proč. Možná, že se to bude hodit i k té čtvrteční schůzi, že o tom bude čas ještě přemýšlet.
Za prvé říkám, že tento brutální skandál, který nemá v moderních dějinách naší země obdoby, nesmí skončit jen demisí ministra spravedlnosti Pavla Blažka, i proto, že už teď s jistotou víme, že o tomto skandálním dealu věděl s předstihem i ministr financí Zbyněk Stanjura a premiér Petr Fiala, který včera sdělil, že to považoval za jakousi historku. Možná už jenom chybělo vyjádření, že to považoval za veselou historku z natáčení.
Ale přátelé, tohle není komedie. To je naprostá tragédie této nekompetentní vlády, která absolutně není schopna nahlédnout a dohlédnout a pochopit, co vlastně dělá a jak to škodí České republice nejenom navenek a nejenom uvnitř, prostě mezi lidmi, a také samozřejmě u našich partnerů vně České republiky.
Je bezpodmínečně nutné, aby byl postup všech ministrů a zainteresovaných státních úředníků prověřen orgány činnými v trestním řízení, aby nevznikl ani stín pochybnosti, že je toto šetření vedeno politicky nezávisle. Považujeme za nutné, aby v čele Ministerstva spravedlnosti i Ministerstva vnitra stáli ministři, kteří nejsou navázáni na žádnou ze stran současné vládní koalice. ***
