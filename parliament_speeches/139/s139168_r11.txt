File: s139168.htm
Anchor: r11
Date: 39. schůze, 27. května 2025
Speaker: Poslanec Michal Kučera

Speech:
Poslanec Michal Kučera: Dobrý den, dámy a pánové, děkuju za slovo. To, že projednávání tohoto zákona nás rozděluje, je celkem jasné. Z této debaty je celkem jasně vidět, že to není stranické rozhodování. Já jako kolega tady paní předkladatelky musím říct, že pro tento zákon hlasovat nebudu a souhlasím s kolegy, kteří tady říkali argumenty proti. Já jsem zpočátku váhal, jestli skutečně ano, nebo ne, ale myslím si, že tato debata mi jasně ukázala, jak to bude nefunkční.
Možná bych zmínil jenom jednu věc. My jsme tady před časem zakazovali kratom, jestli si tady vzpomenete na tu debatu. Ta debata byla poměrně bouřlivá, trošku podobná tady tomuto. Ty argumenty byly naprosto přesně: Ochráníme vaše děti. My tady z Malé Strany víme přesně, co vaše děti můžou, či nemůžou dělat. No, a jak to vypadá dneska? Dneska ten kratom se prodává vesele dál. Nevím, jestli legálně, či nelegálně. Nicméně vidím, že to je nevymahatelné, protože ho vidím na každém rohu. Ty látky se označují všelijak. Ať to je THC, HHCP-O, H4CBD či nějak jinak. To znamená, jenom se tím značením dostali z legislativní pasti a něco podobného nás samozřejmě čeká právě tady u těch energetických nápojů. Je to tak vždycky, když se, a to nemyslím ve zlém, když se aktivistický zákonodárce snaží zasáhnout a vychovávat naše děti, respektive se snaží udělat zákon, po kterém není jednoznačná společenská poptávka. ***
