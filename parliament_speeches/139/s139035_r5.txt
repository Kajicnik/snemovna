File: s139035.htm
Anchor: r5
Date: 39. schůze, 27. května 2025
Speaker: Poslanec David Štolpa

Speech:
Poslanec David Štolpa:: Děkuji za slovo. Dovolte mi, abych se vyjádřil k návrhu zákona, jehož přijetím reagujeme na vývoj evropského právního rámce v oblasti regulace bankovního a finančního sektoru a zároveň posilujeme nástroje nezávislého a efektivního dohledu nad tímto klíčovým odvětvím. Předkládaný návrh zákona mění několik právních předpisů.
Cílem těchto změn je zejména transpozice směrnice CRD VI a reflexe z V vyplývajících (?) z nařízení CRR III, které současně tvoří takzvaný bankovní balíček předložený Evropskou komisí. Tento balíček představuje závěrečný krok implementací standardu Basel III do evropské legislativy a přináší řadu zásadních změn. Vedle přímé implementace evropských pravidel návrh rovněž zpřesňuje stávající ustanovení na základě připomínek Evropské komise a předchozí transpozici předchozích směrnic CRD IV a CRD V.
Prvním pilířem této novely je zavedení harmonizačního rámce pro působení poboček bank z třetích zemí na území EU. Druhou zásadní oblastí je posílení pravomoci a nezávislosti České národní banky jako dohledového orgánu. Třetím pilířem návrhu je úprava systému správního trestání. Dále se návrh zákona věnuje oblasti takzvaných ESG rizik: environmentálních, sociálních a správních. Posilují se rovněž pravidla pro řízení a governence regulovaných subjektů. Samostatnou oblastí úpravy je stanovení minimálního výstupního prahu při výpočtu kapitálových požadavků. Zákon dále řeší i oblast takzvaných systémově významných obchodníků s cennými papíry.
Dovolte mi připomenout, že navrhovaná právní úprava nejenže reaguje na závazky plynoucí z evropského práva, ale zároveň klade důraz na ústavní soulad, proporcionalitu a respekt k základním právům. Zákon pečlivě vymezuje zmocnění k vydávání podzákonných předpisů, pracuje s vyváženým rozsahem veřejnoprávní regulace a u citlivých oblastí, jako je vlastnické právo nebo právo na volbu povolání, stanoví vyrovnávací mechanismy, včetně nároku na kompenzaci. Právě bankovní sektor byl v minulosti mnohokrát spouštěčem krizí a je naší společnou odpovědností udělat vše proto, aby byl na budoucí výzvy připraven.
Jako klub hnutí ANO tento návrh podporujeme. Děkuji za pozornost.

