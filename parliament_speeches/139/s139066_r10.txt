File: s139066.htm
Anchor: r10
Date: 39. schůze, 27. května 2025
Speaker: Poslanec Michal Kučera

Speech:
Poslanec Michal Kučera:: Dobrý den, dámy a pánové. Děkuju za slovo, paní předsedkyně. Já bych rovněž rád podpořil tento pozměňovací návrh, protože ten jednoznačně odstraňuje disproporce, které jsou mezi totalitním nacistickým a totalitním komunistickým režimem. Právě schválením tohoto pozměňovacího návrhu dosáhneme toho, že se výslovně pojmenují nacistická a komunistická hnutí jako hnutí, která jsou totalitní a nelze je propagovat. Tuto disproporci jsme se snažili léta odstranit, léta jsme se snažili změnit rozdílné vnímání přístupu k propagaci nacistického hnutí a komunistického hnutí a dnešní den je vyústěním dlouholetých snah.
Já připomenu samozřejmě tady studentského vůdce Martina Mejstříka, který dlouhodobě se o to snažil. S Martinem Mejstříkem mě pojí to, že jsme spolu prožívali listopad 1989 právě na vysokých školách, on v Praze, já tedy v Ostravě. Připomenu Jaromíra Štětinu, který bohužel nedávno zemřel a který se nedočkal toho, že právě dnešním dnem - jak věřím, všichni schválíme - rozdíl mezi nacistickým a komunistickým hnutím už dále nebude existovat.
Dámy a pánové, dovolte mi, abych vás velmi požádal o podporu tohoto pozměňovacího návrhu. Je to vyústění práce mnoha a mnoha lidí, mnoha a mnoha institucí. Dnešním dnem odstraníme tu nespravedlivost, která byla mnoha lidmi vnímána, mnoha lidmi, kteří jsou potomci či synové, dcery obětí komunistického režimu, které byly... Buď propadly trestem smrti, anebo byly neoprávněně týrány či perzekvovány. Dámy a pánové, velmi bych poprosil o podporu tohoto pozměňovacího návrhu. Děkuju.

