File: s139164.htm
Anchor: r6
Date: 39. schůze, 27. května 2025
Speaker: Poslanec Karel Haas

Speech:
Poslanec Karel Haas: Haas. Věřím, že má faktická bude opravdu faktická. Poprosím zástupce předkladatelů, teď to směřuji, vaším prostřednictvím, pane místopředsedo, na kolegu Josefa Fleka. Používejme v debatě pravdivé argumenty. Myslím, že jako předkladatelé nepomáháte opravdu té diskusi, pokud používáte zjevně nepravdivé argumenty. Josefe, ty si tady uvedl, že zákon nebo návrh zákona nijak netrestá rodiče, který podá energetický nápoj svým dětem. Dokládal jsi to tady, že necháváte individuální svobodu těm rodičům. Tak prosím vás, podívejte se do § 35 odst. 2 vašeho návrhu zákona. Vy jste schopni navrhnout - já jsem myslel, že se k tomu dostanu v té meritorní, to je jedna z těch silných poznámek - pokutu až 150 000 korun fyzické osobě, jakékoliv, to znamená pokutu 150 000 rodičům, sourozencům za to, že podají energetický nápoj dětem? To jsme se opravdu s demokracií a se svobodou v naší zemi dostali takhle daleko? To tedy je podle mě docela husté, ale k tomu se chci dostat ve svém meritorním příspěvku, jenom bych poprosil předkladatele, aby obhajobu svého návrhu nebo k obhajobě svého návrhu používali pravdivé, nikoliv nepravdivé argumenty. Děkuju. (Potlesk poslanců ODS.)

