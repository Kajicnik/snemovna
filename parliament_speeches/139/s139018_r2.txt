File: s139018.htm
Anchor: r2
Date: 39. schůze, 27. května 2025
Speaker: Poslankyně Věra Adámková

Speech:
Poslankyně Věra Adámková:: Děkuji za slovo, paní místopředsedkyně. Pánové ministři, dámy a pánové, dovolte mi, abych obrátila vaši pozornost k tomu, co zde neustále připomínám, a to je naše zdraví. Chci jenom připomenout, že zdraví je opravdu apolitické a všichni bychom se měli snažit, aby zdraví mělo co nejlepší podmínky, což znamená, že samozřejmě se musíme probrat zdravotnictvím, které samozřejmě politické je, neboť se řídí zákony.
Pojďme se podívat na to, co tady vidím teď jako veliký nedostatek této vlády, a čekala jsem poměrně dlouho, zda tedy nám nabídnou nějaké řešení, nebo alespoň přijdou s nějakou analýzou dané situace.
Stále musím říci, že naše zdravotnictví není špatné, prosím pěkně. Jsem hrdá na to, že máme solidární systém poskytování zdravotní péče, což samozřejmě tady opakujeme často, ale pro ty, kteří se tomu nevěnují, znamená, že ze zákona ti, kteří pracují, odvádějí určité procento ze svého platu, zaměstnavatel odvádí za ně také určité procento adekvátní k tomu platu a samozřejmě máme tady takovou raritu světovou a to jsou pojištěnci státu. Nicméně, jestliže tady nedojde k jasné analýze možností a dalšího vývoje, tak tento rychlík tedy tu stanici nebude mít dlouhou.
Proč to říkám? Za prvé, musíme si říkat pravdu a to znamená, že v posledních letech inflace je více než třicet procent. My nakupujeme na světových trzích, prosím, v České republice nikdo nic nedá zadarmo. Nějaká představa, že tam přijde naše nějaká nemocnice a řekne, že něco chce nakoupit, ať už to je umělé koleno nebo jehly nebo podobně, cokoliv, a že všichni řeknou: To je Česká republika, ta je krásně uložená, je velmi solidární s každým... Tak ne, prosím pěkně, platíme velmi tvrdé ceny. To je jedna věc.
Za druhé, ten systém péče, který je, je systém, který bych očekávala, že minimálně Ministerstvo zdravotnictví bude mít teď jasně daný systém péče v té páteřní síti přímo řízených organizací. Abyste pochopili, jsou tady organizace, některé zřizuje některé město nebo kraj a pak jsou řízené přímo Ministerstvem zdravotnictví. To, co stále schází, přestože na to upozorňujeme opakovaně, je jasně daná definice zdravotní péče tak, aby ji věděl pacient, aby ji věděl zdravotník, aby byla obecně známá, na kterou ten člověk má nárok.
Já samozřejmě tak jako vy nemám žádnou smlouvu se svojí pojišťovnou, čili vlastně nevím, na co mám úplný nárok, jako to tady neví nikdo, takže se domnívám, že z naší strany je to stále ještě poměrně přátelská výzva k hození ručníku do ringu vládou na nějaké úrovni, aby řekli: Ne, toto jsme neudělali, na to jsme zapomněli, nebo máme nějakou představu. Pojďte nám ji říct, samozřejmě, já nevím, jakou máte představu. Protože není daná definovaná péče, to znamená, že pro mě všechny ty představy rozpočtů a podobných věcí jsou velmi iluzorní. Tam se něco dá, tu se miliarda vezme, tam se několik milionů přidá, ale my nevíme, na co toto vlastně chceme, a při našem demografickém stromu - to přeci všichni víte, že zaplaťpánbůh, že se u nás samozřejmě věk prodlužuje, což je dobře, je to otázka kvalitní zdravotní péče a doufáme, že tomu tak bude dále, nicméně ta natalita, čili počet narozených dětí, bohužel klesá a klesla v posledním roce významně více - to znamená, že my jasně budeme potřebovat vědět, kolik té zdravotní péče bude potřeba a kde na ni vezmeme peníze. To tady není. Jediné řešení je skutečně jasně říci definovanou zdravotní péči, kterou zajišťuje ten systém páteřní zdravotní péče, a pak tam můžeme k tomu přidávat nějaké věci další.
Další věcí, kdy velmi varuji před líbivými slovy do médií, je poskytování zdravotní péče i azylantům. Za prvé, samozřejmě... Teď nemyslím vůbec na žádnou zemi, ať poskytneme azyl komukoliv - samozřejmě za určitých podmínek - že bude čerpat zdravotní péči tak jako naši obyvatelé, tak ten zdravotní stav těchto lidí je významně jiný, prosím pěkně, i epidemiologicky. Můžeme se podívat na některé blízké země, kde třeba jenom očkovací kalendář je velmi podobný. Kdybychom viděli jenom papíry, tak vcelku budeme relativně si říkat, je to v pořádku, ale pozor, tam se to očkování velmi tvrdě doplácí, takže to očkování tam je pouze v málo procentech, takže ta situace není stejná.
Jestliže někdo nabyl dojmu, že infekční nemoci již jsme vymýtili, tak je to velmi klamný dojem, prosím pěkně. Infekční nemoci a jejich původci, ať už to jsou viry, bakterie nebo další mikrobi, jsou velmi odolní a jsou zvyklí s námi bojovat. My s nimi se tak trošku přetahujeme. Ke konci první poloviny dvacátých let nástupem antibiotik se zdálo, že jsme vyhráli. Prosím pěkně, byl to sicilský gambit. Kdo hrajete šachy, víte, že to první vypadá jako výhra a pak dostanete pořádnou ťafku, a to by se nám mohlo stát.
Upozorňuji znovu, že tady jasně mi chybí, jakým způsobem se postaráme o tu epidemiologii, zejména s přijetím migračního paktu, protože si uvědomte, že tito lidé přicházejí z úplně jiných podmínek zdravotní péče, což neznamená, abychom nepomohli potřebným, to vůbec ne, samozřejmě. To myslím, že Česká republika rozhodně pomáhá, kde může, ale musíme vědět, co vlastně budeme poskytovat. Tady nevidím vůbec žádnou predikci vlády, notabene nějaké finanční vyčíslení možných finančních potřeb.
Uvědomte si, že my jsme stále země s velmi nízkým, velmi příznivým výskytem třeba tuberkulózy, ale tomu tak není vždycky, mnohde té tuberkulózy je významně více, ale i tady, abychom neusnuli na obláčku, tak tuberkulózy přibývá, ale přibývá i rezistentní tuberkulózy. Doufám, že tedy tady nikdo z kolegů ji nedostane, protože to by úplně jinak se zaměřily jeho zájmy. Upozorňuji - jenom pro kolegy, nemusí se tomu každý věnovat - že nemáme neomezené množství pro léčbu třeba tuberkulózy. Prosím, máme ale jednu raritu, prioritu - a já jsem na to také velmi hrdá - máme ve střední Evropě jediné lůžkové zařízení pro léčbu rezistentní tuberkulózy, ve fakultní nemocnici Thomayerově, ovšem je to malé zařízení, protože před těmi lety vůbec nebylo počítáno s nějakou velkou migrační vlnou. Pro vaši představu, jako antituberkulotikum existuje jedno antibiotikum, které třeba jinak je velmi účinné na záněty žlučových cest. Ujišťuju vás, že nikdo z nás, ať jsme zprava, zleva, zprostředka, nebo ze sklepa, nemůžeme podat toto antibiotikum při zánětu žlučových cest bez toho - kdyby ten člověk byl ve vážném stavu, po dohodě s antibiotickým střediskem, pak jistě by to uvolněno bylo - ale ten doktor to napsat nemůže, protože správně epidemiologové mají velikou obavu, že bychom neměli antituberkulotikum, a to bychom se tedy velmi divili. Jenom tato nemoc, kterou všichni známe, bohužel tedy někteří z nás i prakticky, ale většina pouze z knihy a zaplaťpánbůh, tak když se podíváte o Dušičkách, kdy pravděpodobně všichni navštěvujeme pietní místa, kolik je tam mladých lidí s úmrtím na tuberkulózu třeba v prvních letech 20. století?
Takže prosím pěkně, ani toto není vyřešeno a já bych tedy chtěla jasně vidět, jak si poradíme s migračním paktem, protože to má dopad na zdravotní stav našeho obyvatelstva. Třeba tak v uvozovkách banální - tím chci říci, známá - nemoc, jako je tuberkulóza, není vyřešena. Nevidím tam, že by tam dostalo Ministerstvo zdravotnictví nějaké peníze navíc, potažmo ještě pan ministr souhlasil s ořezáním rozpočtu. Podle mě je to absolutně buď neznalost, což si nemyslím, anebo absolutní bagatelizace problému, anebo tedy nezájem ke zdraví v České republice, což by mě velmi mrzelo. Doufám, že tedy vysvětlení dostaneme.
Druhou věcí, kterou musíme jednoznačně vědět, je péče, na kterou máme nárok, což znamená... Teď se objevuje řada nápadů s tím, že by tam byla nějaká možnost jiných připojištění. Já chci jako pojištěnec vědět - a já to nevím - na co mám nárok. Tedy mám nárok na vstřebatelný steh? Ano, nebo ne? Mám nárok na odlehčenou sádru? Ano, nebo ne? Otázek tady klademe mnoho, odpověď je nula. To znamená, že ministerstvo si neví rady s tímto jednoznačně, nutně daným stavem, který musíme mít dán, protože chcete-li tam potom predikovat nějakou náročnost financí pro ten obor a pro zdraví v České republice, musíme mít toto vyřešeno. Já tedy opravdu už si myslím, že vláda nemá toto vyřešeno, protože předpokládám, že by s tím již přišla. ***
