File: s139179.htm
Anchor: r6
Date: 39. schůze, 27. května 2025
Speaker: Místopředsedkyně PSP Věra Kovářová

Speech:
Místopředsedkyně PSP Věra Kovářová: Vážený pane předsedající, vážené kolegyně, vážení kolegové, předkládáme vám společně s kolegy Evou Decroix, Janem Bartoškem, Janem Jakobem, Věrou Adámkovou, Jiřím Kobzou a Jakubem Michálkem návrh novely zákona č. 126/1992 Sb., o ochraně a znaku a tak dále, jak zde již zaznělo.
Jedná se o předlohu, jejíž hlavním cílem je výslovně zakotvit pátrací službu jako jednu z činností českého Červeného kříže a zajistit mu při jejím výkonu právní oporu a efektivní spolupráci s orgány veřejné moci. V praxi jde o pomoc při nalézání nezvěstných osob, obnově kontaktů mezi členy rozdělených rodin nebo objasňování osudu těch, o nichž jejich blízký dlouho nic neví. Tato činnost má hluboký humanitární smysl a je integrální součástí mezinárodního mandátu národních společností Červeného kříže dle Ženevských úmluv.
Současná právní úprava umožňuje tuto činnost pouze implicitně. Zákon sice zmiňuje, že český Červený kříž má postavení národní společnosti podle Ženevských úmluv, avšak nevyjmenovává jednoznačně jednotlivé povinnosti a oprávnění, která z toho vyplývají. V praxi to znamená, že při získávání informací od Policie České republiky, ministerstev či obcí dochází ke zbytečným prodlením, nejasnostem a někdy i k odmítnutí součinnosti z obavy, že se poruší pravidla ochrany osobních údajů.
Navrhovaná změna proto výslovně doplňuje do výčtu činnosti českého Červeného kříže zabezpečování pátrací služby podle Ženevských úmluv a rezolucí mezinárodních konferencí Červeného kříže a Červeného půlměsíce a stanoví povinnost příslušných orgánů poskytovat potřebné informace včetně osobních údajů za účelem výkonu této činnosti, to vše za plného respektu k platné právní úpravě ochrany osobních údajů.
Návrh zároveň reflektuje mezinárodní závazky České republiky, které plynou ze Ženevských úmluv i z dalších nástrojů mezinárodního humanitárního práva. Uvedenou právní úpravu ostatně nalezneme i v legislativě jiných zemí, například Slovenská republika takto upravila činnost svého Červeného kříže již v roce 2007.
Vážené kolegyně, vážení kolegové, věřím, že tento návrh, který vznikl po konzultaci s Ministerstvem vnitra, Ministerstvem zahraničních věcí, zdravotnictví i Úřadem pro ochranu osobních údajů, přispěje ke zjednodušení a zefektivnění fungování pátrací služby, a tím i k pomoci těm, kteří se ocitli v těžké životní situaci. Neznamená zásadní zásah do právního řádu, ale napravuje významnou praktickou mizeru. Její existenci si uvědomují také moji kolegové z ostatních poslaneckých klubů, kteří se k této iniciativě připojili. A myslím, že vzhledem k charakteru této materie je podpora změny doslova napříč politickým spektrem symbolická a velmi potěšující. I teď, pár měsíců před volbami, existují věci, na kterých dokážeme najít shodu.
Také z toho důvodu navrhujeme, aby byl návrh projednán podle § 90 odst. 2 jednacího řádu, tedy schválen již v prvním čtení. A samozřejmě že vláda k tomu vyjádřila souhlasné stanovisko.
Děkuji tedy ještě jednou všem kolegům ze všech klubů, kteří tento návrh podporují a podpořili. Děkuji vám za pozornost a předem i za případnou podporu schválení předlohy, pod kterou jsou podepsáni představitelé všech sedmi poslaneckých klubů, již v prvním čtení. Děkuji vám moc.

