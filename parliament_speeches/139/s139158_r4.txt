File: s139158.htm
Anchor: r4
Date: 39. schůze, 27. května 2025
Speaker: Poslankyně Martina Ochodnická

Speech:
Poslankyně Martina Ochodnická: Děkuji vám, paní místopředsedkyně. Já bych se jenom ve stručnosti velmi ráda vrátila ke zmiňovanému komplexnímu pozměňovacímu návrhu, který je v systému nahrán jako sněmovní dokument 6860. Jenom ve stručnosti shrnu to, co už jsem říkala na začátku, a sice jaké úpravy byly provedeny právě díky komplexnímu pozměňovacímu návrhu, který jsme s kolegyněmi a kolegy nahráli do systému.
Takže první, věk 16 let. Chceme pokrýt na základě informací od ředitelů základních škol celou základní školní docházku tak, aby nedocházelo v devátém ročníku k tomu, že tam budou žáci přinášet energetické nápoje a ředitel nebude moci v rámci interních předpisů zakázat jejich konzumaci a prodej na půdě školy. Tedy prodej ano, pardon, jenom konzumaci. Takže 16 let. Kontroly bude provádět Státní zemědělská potravinářská inspekce tak, jako je tomu u dalších látek, třeba psychomodulačních, nedávno schvalovaných právě touto Sněmovnou.
Definice bude v zákoně, nikoliv ve vyhlášce. Jak už se mě ptal kolega Munzar, prostřednictvím paní místopředsedkyně, 150 miligramů kofeinu na litr tak, jak nám to říká i Evropská unie. Tam jsme nic neměnili a napevno to vkládáme do zákona. Nenecháváme to volně na vyhlášce, jak byl požadavek nejenom vlády, ale i mnohých z vás.
Energetický nápoj a jeho definice bude v zákoně o potravinách, nikoliv v zákoně o škodlivých účincích návykových látek. Opět další připomínka, která se objevila, a kterou jsme reflektovali. Vypuštěna ze zákazu prodeje a konzumace byla zdravotnická zařízení. To znamená, školy, školská zařízení ano. Zdravotnická zařízení nikoliv.
Další, absence řešení energetických potravin. To byla další připomínka, která se objevuje v pozměňovacím návrhu, ke kterému se bude přihlašovat kolega Jan Berki.
Potom tam byla další část, kterou jsme museli zohlednit, a to byla vymahatelnost pouze na subjekty působící v České republice. To jsme měli špatně v původním návrhu a opravili jsme to právě v komplexním pozměňovacím návrhu. Tedy vymahatelnost už je na všechny producenty a výrobce, nikoliv pouze na ty tuzemské.
Vypustili jsme požadavky na složení, jakost a vzhled, protože jsme celou definici vložili právě do zákona tak, jak už jsem zmiňovala.
Poslední věc, kterou zmíním, je notifikace Evropské unie, která je samozřejmě nezbytná. Tímto bych považovala stručné představení komplexního pozměňovacího návrhu za dostatečné. Pokud budete chtít cokoliv upřesnit, velmi ráda doplním. Děkuji.

