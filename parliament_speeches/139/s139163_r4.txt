File: s139163.htm
Anchor: r4
Date: 39. schůze, 27. května 2025
Speaker: Poslankyně Martina Ochodnická

Speech:
Poslankyně Martina Ochodnická: Děkuji, pane místopředsedo. Já se pokusím velmi rychle zareagovat jenom na to, co tu zaznělo. Důkaz, že to společnost a rodina nezvládá, je právě v těch číslech množství užívání energetických nápojů u dětí, a to jsem tu zmínila. To navyšování, a to množství dětí, které užívají pravidelně energetické nápoje, je důkazem o tom, že společnost a rodina to nezvládá, a je to právě kvůli tomu, že do prevence investujeme tak málo financí a že rodina nemá po svém boku někoho, kdo mu v tomhle pomůže. Když se zeptáte, a i když já se vás zeptám dnes tady, kolegyně, kolegové, prostřednictvím pana místopředsedy, z čeho je složen energetický nápoj a co jsou ty látky, které jsou škodlivé? Tak se dozvíme, že vlastně moc nevíme, a jak ty děti tedy máme vychovávat? Navíc psychologie nám říká, že děti na druhém stupni nemají jako svůj vzor rodiče, děti na druhém stupni mají jako svůj vzor spolužáky, a dnes sociální sítě a influencery. To je velmi zásadní, protože rodič už v tu chvíli opouští ten prostor, protože s těmi dětmi není tolik, jako když jsou mnohem menší.
Co se týče pana kolegy Růžičky, nevidím ho tu prostřednictvím pana místopředsedy. Zrovna u celiaků se tohle volební období povedla velká věc díky ministru zdravotnictví a všem, kteří na tom pracovali, a to je to, že minimálně ve školních jídelnách už musí díky právě metodice Ministerstva zdravotnictví mít možnost celiaci jíst se svými spolužáky u jednoho stolu. Myslím si, že je to velký krok, který pomůže. A co se týče prevence, co je zakázáno, to mnohem víc láká. Ano, to platilo pro nás, platí to teď a bude to platit i v budoucnu. Ale co je zásadní, je množství zkonzumované látky, která škodí dětem. Ano, tu jednu cigaretu nebo toho panáka slivovice jsme si zkusili všichni, ale nekonzumovali jsme každý den dvě a více plechovek energetického nápoje, což se teď reálně děje a máme to v těch průzkumech. Takže rodina to kvůli nefungující prevenci nezvládá. Děkuju.

