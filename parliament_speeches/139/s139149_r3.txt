File: s139149.htm
Anchor: r3
Date: 39. schůze, 27. května 2025
Speaker: Poslanec Robert Stržínek

Speech:
Poslanec Robert Stržínek: Nejdřív, dámy a pánové - a děkuji za slovo, paní místopředsedkyně - mé vystoupení očima zpravodaje tohoto tisku.
Skupina poslanců - Tomáš Dubský, Milada Voborská, Martina Ochodnická, Jiří Havránek, Jiří Carbol - předložila tento návrh zákona Sněmovně 1. listopadu 2024. Vláda zaslala své stanovisko 6. prosince 2024 jako tisk845/1. První čtení proběhlo 13. 2. 2025 na 130. schůzi. Garančním výborem byl zvolen výbor pro veřejnou správu a regionální rozvoj, který projednal návrh zákona a vydal 5. března usnesení doručené poslancům jako tisk845/2. Jako další výbor byl zvolen výbor ústavně-právní, který projednal návrh zákona a vydal 21. 3. usnesení doručené poslancům jako tisk845/3. Garanční výbor pro veřejnou správu a regionální rozvoj projednal následně návrh zákona a vydal 21. března usnesení řešící pozměňovací návrhy jakožto tisk845/4. Čtením prošel návrh zákona 15. 4., a to na 136. schůzi.
Dámy a pánové, základním cílem návrhu je rozšířit působnost institutu společenství obcí, a to tak, aby představoval atraktivnější entitu pro dobrovolnou spolupráci obcí. Podstatou navržené změny je umožnit společenství obcí vykonávat určité kompetence vlastním jménem a na vlastní odpovědnost. Společenství má získat postavení orgánu veřejné moci, který vlastním jménem bude moci na základě zvláštních zákonů vykonávat i státní správu či další činnosti. K organizačnímu zajištění se navrhuje zřízení kanceláře společenství obcí jakožto ekvivalentu obecního úřadu. Zaměstnanec společenství obcí podílející se na výkonu působnosti svěřené zákonem nebo základě zákona společenství obcí pak bude mít výslovně postavení úředníka územního samosprávného celku. Pokud společenství obcí zřídí společnou obecní policii, bude i na orgánem společenství obcí.
V rámci novely zákoníku práce se v zájmu rovnosti odměňování zavede, že zaměstnanci společenství obcí budou odměňováni platem, nikoliv mzdou, jako je tomu u běžných dobrovolných svazků obcí. Společenství obcí má získat postavení orgánu veřejné moci a jako takové bude zapsáno v základním registru agend orgánů veřejné moci, soukromoprávních uživatelů údajů a některých práv a povinností.
Dále se navrhuje upravit i otázky nadřízeného správního orgánu a kontroly, přičemž nadřízeným správním orgánem bude krajský úřad, který též bude vykonávat kontrolu výkonu státní správy, zatímco výkon ostatních činností bude v zásadě kontrolovat Ministerstvo vnitra. K finančnímu zajištění, a to považuji za důležité, se navrhuje stanovit příspěvek na výkon státní správy a příspěvek na činnost ze státního rozpočtu.
Ve zvláštních zákonech se navrhuje možnost, aby společenství obcí zřídilo společnou obecní policii a aby společenství obcí mohlo být kontaktním místem veřejné správy a také aby mohlo pro členské obce pořizovat společný plán dopravní obslužnosti území. Návrh vytváří předpoklady pro výhledové zapojení společenství obcí i do zajišťování - pozor - veřejného opatrovnictví.
Návrh se dále snaží o korekci judikatury v oblasti nakládání s právem stavby zřízeným k pozemkům ve vlastnictví územního samosprávného celku a zpřesňuje pravomoci obcí při vymezování doby nočního klidu. Ve správním řádu je navrženo stanovit podmínky, za kterých by bylo možné automatizované vedení správního řízení a po vzoru soudních řádů se též umožňuje využívání videokonferenčních zařízení.
Novela zákona o matrikách pak například obsahuje možnost zapisovat jména cizince do matriky v podobě dle jeho cestovního dokladu nebo zavedení možnosti, aby poslanec a senátor mohli složit matriční zkoušku, a tak oddávat i bez přítomnosti matrikáře.
Tímto poslaneckým návrhem, ke kterému stanovisko vlády bylo řečeno jako neutrální, se mění, a teď prosím dobře poslouchejte: zákon o obcích, zákon o obecní policii, zákon o odpovědnosti za škodu způsobenou při výkonu veřejné moci rozhodnutím nebo nesprávným úředním postupem, zákon o krajích, zákon o hlavním městě Praze, zákon o matrikách, zákon o informačních systémech veřejné správy, správní řád, zákon o správních poplatcích, zákoník práce, zákon o veřejných službách v přepravě cestujících, zákon o některých přestupcích, zákon o právu na digitální služby a také zákon o sbírce právních předpisů územních samosprávních celků. ***
