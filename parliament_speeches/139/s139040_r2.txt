File: s139040.htm
Anchor: r2
Date: 39. schůze, 27. května 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, pane místopředsedo. Já jsem nechtěl vystupovat úplně k tomuto zákonu, ale přece jenom bych rád uvedl na pravou míru jednu informaci, která tady zazněla, že občanský zákoník neprocházel v průběhu 20. století změnami, že byl v podstatě klidný. No, opak je realitou, protože po nástupu komunistického režimu byl aktivován projekt takzvané právnické dvouletky, jehož výstupem byl občanský zákoník (č.) 141/1950 Sb., který byl postaven na komunistických principech, a jeho vzorem byl sovětský občanský zákoník z roku 1922 a principy sovětské ústavy. Ten zákoník se ukázal natolik nefunkční, že musel být okamžitě přijat - nebo okamžitě, v historickém období legislativy poměrně rychle, už po čtrnácti letech platnosti toho občanského zákoníku z roku 1950 - občanský zákoník (č.) 40/1964, který jsme měli tedy až donedávna, než byl přijat nový občanský zákoník. Nicméně i ten během své existence prošel přibližně šedesáti novelami.
Tak jenom abychom si to čistě fakticky ukázali, že opravdu tam bylo hodně historických zlomů od toho slavného ABGB z roku 1811 ve 20. století. Myslím si, že i teď nastal čas, abychom některé záležitosti, které jsou už poněkud překonané s tím, jak se posouvá společenská realita, posunuli dál, jako třeba v oblasti trestání dětí nebo třeba právě v případě úpravy rozvodů, kde i za naší účasti ve vládě se podařilo navrhnout zjednodušený způsob rozvodů tak, aby soudy nezkoumaly, co se stalo v konkrétním manželství, jestli spolu dva lidé intimně žijí nebo nežijí. Děkuji za pozornost.

