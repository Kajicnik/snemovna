File: s139067.htm
Anchor: r4
Date: 39. schůze, 27. května 2025
Speaker: Poslanec Radek Vondráček

Speech:
Poslanec Radek Vondráček:: Děkuji. Já už jsem se v této věci také veřejně vyjadřoval. Za prvé, naprosto chápu symboliku toho návrhu a motivy předkladatelů. Za druhé, je historickou pravdou, že komunistické totalitní režimy mají na svědomí víc lidských životů než ten nacismus, protože trvaly déle. Ale je to trošičku složitější s ohraničením té totality a je to trošku složitější s tím, jak žijeme v téhle zemi.
Já bych chtěl od předkladatelů, pana poslance Hellera, tedy slyšet a aby tady řekl to slovo, když někdo bude mít jenom průpovídku typu "zlatí komunisti", "za komunistů bylo líp" nebo prostě nějakou takovou připomínku, která normálně nestojí za odpověď, že v této zemi nebude stíhán. Já se prostě obávám, že to v praxi nic nového nepřináší, že projevy, které schvalují třeba procesy v padesátých letech a podobně, tak ti lidé mohou být stíháni a já doufám, že jsou stíháni. Sílu toho návrhu vidím v té rovině symbolické a proti tomu nic, ale zkuste zvážit, zda někdo příliš snaživý to nedotáhne do těchhletěch absurdních konců. Jediné mi přijďte sem říct na mikrofon, že se to určitě nestane, že takhle to jako předkladatelé nemyslíte. Děkuju. (Potlesk.)

