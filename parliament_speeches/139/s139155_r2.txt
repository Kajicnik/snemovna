File: s139155.htm
Anchor: r2
Date: 39. schůze, 27. května 2025
Speaker: Poslankyně Martina Ochodnická

Speech:
Poslankyně Martina Ochodnická: Vážená paní místopředsedkyně, vážený pane ministře, kolegyně, kolegové, děkuji moc. Já bych ráda v rámci druhého čtení představila návrh zákona o návykových látkách, respektive ve zkratce o energetických nápojích. Jedná se, jak už jsem zmínila, o druhé čtení regulace prodeje energetických nápojů dětem a mladistvým. Jedná se o poslanecký návrh předkládaný čtrnácti poslanci napříč všemi kluby, kdy každý klub zastupuje vždy jeden poslanec z výboru zdravotnického a výboru pro vědu, vzdělání, kulturu, mládež a tělovýchovu. Jména kolegů a kolegyň, kteří se mnou spolu předložili tento návrh, jste již četla, vážená paní místopředsedkyně, vaším prostřednictvím, proto velmi stručně shrnu důvod, proč si dovolujeme vás požádat, kolegyně a kolegové, o projednání tohoto návrhu.
Jak jsem zmínila již ráno, ve dvou předchozích volebních obdobích byla připravována regulace energetických nápojů, a to nejprve panem primátorem Bohuslavem Svobodou a poté i paní profesorkou Věrou Adámkovou. Ani jednou se nestihl projednat. Bohužel situace u nás i v jiných evropských zemích se zhoršuje. Především tedy bavíme se o dětech.
Většina zemí již přistoupila k nějaké regulaci v rámci ochrany veřejného zdraví. U nás děti a mladistvé chráníme pouze takzvanou pamlskovou vyhláškou, která zakazuje prodej energetických nápojů na půdě školy, nikoliv jejich konzumaci. V tomto volebním období pracujeme společně na změně od června roku 2022 jako skupina poslanců, proběhlo několik kulatých stolů. V mezičase, ale také před projednáním v rámci prvního čtení se za tento návrh a jeho podporu postavily dva výbory, které jsem již jmenovala, ale také Komise pro rodinu.
Vláda tento poslanecký návrh podpořila svým souhlasným stanoviskem 15. listopadu roku 2024. Na základě stanoviska vlády a jednotlivých připomínkových orgánů došlo k mnoha požadovaným úpravám. To znamená, za všechny kolegy a kolegyně musím říci, že jsme nezůstali na původním návrhu, ale předložili jsme takzvaný a dneska načteme takzvaný komplexní pozměňovací návrh, který upravuje jednotlivé body, které nám byly vyčteny nebo byly doplněny tak, jak požadovala jednotlivá ministerstva.
Na tomto místě je potřeba poděkovat zástupcům Ministerstva zdravotnictví, ale také Ministerstva zemědělství, stejně tak jako oběma ministrům, kteří nám s úpravami tak, aby vše odpovídalo legislativě, pomáhali. Je proto tedy třeba říci, že jsme v žádném případě nebyli fanatičtí a netrvali na původním návrhu, který jsme předložili, jak už jsem zmínila, jako poslanecký. (Krátké odmlčení kvůli hluku v sále.) Omlouvám se, paní místopředsedkyně, já jsem se neslyšela, tak jsem se ztišila jako ve škole. (Předsedající: A zafungovalo to.) Děkuju moc.
Tak a teď to nejdůležitější. Úpravy, ke kterým došlo, ráda bych je zmínila už tady v úvodním slově, v tom představení, a poté je samozřejmě podrobněji představím v rámci obecné a podrobné rozpravy.
Dlouho jsme se jako kolegyně a kolegové, kteří předkládáme tento návrh, potýkali s tím, jaké má být věkové omezení. Většina zemí, která přistoupila k regulaci, přistoupila k regulaci do osmnácti let. My jsme ji jako skupina poslanců považovali ve většině jako příliš vysokou, a proto jsme poté navrhli, a v tom původním návrhu je věk patnácti let. Zde se nám ale ozvali ředitelé škol, kteří bojují samozřejmě s tím, že v rámci deváté třídy, devátého ročníku základní školy už mají ve třídách děti a žáky, kterým bylo 15 let v průběhu školního roku. Proto tedy komplexní pozměňovací návrh reaguje na tuhle výtku i v rámci připomínkového řízení a navýšili jsme ten věk na 16 let, což se objevuje také v několika evropských zemích. Pokryjeme tím tedy základní školu komplet tak, aby nedocházelo k problémům v rámci tohoto.
Další připomínka, velmi zásadní, byla, že definice energetického nápoje, tak jak to bylo navrženo v tom našem původním návrhu, měla býti řešena pouze vyhláškou. My jsme tuto připomínku přijali a definice se v tuto chvíli nenachází ve vyhlášce, ale bude v zákoně o potravinách pevně uvedena tak, jak je v rámci celé Evropské unie - 150 miligramů na litr kofeinu.
Energetický nápoj - bylo nám vyčítáno, že jsme ho zařadili do zákona, který mluví o návykových látkách, protože není návykovou látkou. Proto jak jsem zmínila, ta definice se objeví a máme ji takto navrženu v zákoně o potravinách.
Další velká připomínka a zásadní, kterou jsme přijali a kterou jsme upravili v rámci komplexního pozměňovacího návrhu, je vypuštění zdravotnických zařízení z té regulace, ze zákazu prodeje a konzumace, protože jsme samozřejmě evidovali zdravotníky, kteří nás upozorňovali na to, že energetické nápoje konzumují v rámci výkonu svého povolání, v rámci nočních služeb a podobně, a proto jsme tuto připomínku přijali a zdravotnická zařízení vypadla. To znamená, zůstala pouze zařízení školská a akce určené výhradně pro děti.
Dále absence řešení energetických potravin. I to nám vytčeno v rámci připomínkového řízení v rámci stanovisek jednotlivých ministerstev, že jsme opomněli energetické potraviny. Tady na místě bych ráda poděkovala kolegyni Ivetě Štefanové, jejímž prostřednictvím bude předložen pozměňovací návrh, který bude řešit i energetické potraviny. ***
