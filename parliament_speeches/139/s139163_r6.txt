File: s139163.htm
Anchor: r6
Date: 39. schůze, 27. května 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka: Děkuji moc. Já budu jenom stručný, protože chci reagovat na mou ctěnou kolegyni, vaším prostřednictvím, Ochodnickou. Pokud to ta rodina nezvládá, jak to říkáte vy, tak to přece nemůžeme řešit nějakým zákonem. Já pravidelně do školy, kterou vede moje manželka, kupuju z našeho budgetu šampon proti vším, pravidelně každý skoro měsíc, protože tam prostě jsou vši a rodiče nezvládají odvšivit své děti z různých důvodů. Přece to tady nebudeme řešit buď zákonem, nebo něčím jiným, můžeme to řešit třeba skrze sociální službu, můžeme to řešit tam, že tam posíláme někoho, kdo tu sociální službu má, existuje tady sociálně-právní ochrana dětí v tom nejhorším případě, existují tady různé další nástroje, Diakonie, charity, které mají ve vyloučených lokalitách velmi dobrou sociální terénní službu, která třeba ten šampon ode mě vezme a pokouší se to v té rodině nějakým způsobem vyřešit. Ale přece nemůžeme na každou bolístku rodiny, kterých tady můžu vyjmenovat milion, protože rodiče nezvládají milion věcí se svými dětmi, a já to vím ze své vlastní zkušenosti, přece tady to řešit zákonem. Pokud prostě ty děti v té škole jsou skutečně, bych řekl, přes čáru až jakoby ADHD z toho, že pijou tady tyto energetické nápoje, mají cukr a tak dále, tak i ta škola může v rámci nějaké sociální služby, kterou vyhledá třeba ve svém okolí, těm rodičům pomoci, udělat seminář, kulatý stůl, řešit to tam nějakým způsobem, ale ne tím, že tady dneska zakážeme energetické nápoje a zítra zakážeme jako parlament to, aby děti neměly ve vlasech vši. Děkuji.

