File: s139101.htm
Anchor: r7
Date: 39. schůze, 27. května 2025
Speaker: Poslanec Jiří Kobza

Speech:
Poslanec Jiří Kobza: Děkuji, pane místopředsedo. Dámy a pánové, dobré odpoledne. Celá tato diskuse - jestli mohu reagovat na své předřečníky en bloc - mně připomněla událost, která se stala v Austrálii. Je to nějakých odhadem patnáct až dvacet let, kdy se Austrálie rozhodla, že je příliš mnoho zbraní mezi lidmi a že je vykoupí, a vykoupili obrovské množství zbraní všeho druhu. Byla okolo toho obrovská píár akce, jak ty válce silniční tam rozjížděly ty zbraně na ulici a takové. No, a výsledek se brzo dostavil. Během měsíce stoupla kriminalita o nějakých 300 procent, ozbrojená kriminalita, protože místní zločinci věděli, že lidi se vzdali svých zbraní a nemají se čím bránit.
Také bych rád dodal svůj osobní názor tady na to, protože vím, že naše zbrojní zákony, které já považuju za velmi kvalitní a velmi propracované, jsou trnem v oku všech aktivistů z Evropské unie a z Evropské komise, tak se musím přiznat tady přede všemi, že já nevěřím tomu, že to je konečná. Já si myslím, že to je začátek toho, jak nám postupně začnou omezovat naše práva na zbraně.
Co se týče toho hluku na střelnicích, jako sportovní střelec vím, že je sice krásné koupit si chalupu nedaleko střelnice, a pak si začít stěžovat, že tam je hluk. A ty tlumiče samozřejmě toto mohou vyřešit, protože vím, že je spousta střelnic, kde je omezený počet výstřelů, který tam mohou zaznít přes víkend, přes týden. Myslím si, že toto není cesta. A navíc ještě si musíme uvědomit, že jsou zbraně krátké i dlouhé, které používají stejnou ráži Luger 9 milimetrů, a to potom (Předsedající: Čas.) samozřejmě už zase dává otazníky nad tím, jak interpretovat (Předsedající: Čas.) tento zákon. Děkuji.

