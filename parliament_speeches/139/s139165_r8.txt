File: s139165.htm
Anchor: r8
Date: 39. schůze, 27. května 2025
Speaker: Poslanec Bohuslav Svoboda

Speech:
Poslanec Bohuslav Svoboda: Opravdu nejsem tak povídavý, ale byl jsem vyvolán. Ten důvod, proč jsem na tom začal pracovat, byl ten, že v Americe v krátkém období, v průběhu asi tří nebo čtyř let umřeli atleti, když běželi stovku nebo střední trať. A prokázalo se tam, že tam byla přímá souvislost s tím, že pili ten energeťák ve velkém množství. Oni dokonce prokázali ty stopy toho nápoje. Vzalo se to tak, že to je tedy důsledek. To byl ten důvod, který mě k tomu dovedl.
Když jsem se tím začal zabývat, tak jsem narazil na všecky ty věci, o kterých říkám, a strávil jsem hodiny diskusí s nebožtíkem Cyrilem Höschlem o té otázce psychiatrické, jak na to lidi reagují, co to znamená z hlediska psychologie, jak to bude fungovat, nebude fungovat. Na základě toho jsme potom otevřeli diskusi s lidmi, kteří se zabývají právě těmi návykovými látkami úplně obecně. A vlastně jsem zjistil, nebo jsem se od nich dozvěděl, že toto je vlastně nejhorší cesta, jakou postupovat. Postupovat v tom, že na to vydáme zákaz. Ten prostě nezačne fungovat.
Ten vtip spočívá v tom, že ta rodina je na to připravena prostě proto, že rodina je naučena odmala. Ví, že děti nemají kouřit a že nemají s prominutím chlastat. Když to teďka zavedeme jako nový příkaz, nebude to fungovat. My musíme v první řadě vychovat tu společnost, aby sama na tom začala trvat, a pak to začne fungovat samo.

