File: s139142.htm
Anchor: r5
Date: 39. schůze, 27. května 2025
Speaker: Poslanec Miloslav Janulík

Speech:
Poslanec Miloslav Janulík: Děkuji za slovo, pane předsedající. Na margo těch lékáren, byť by to bylo v uvozovkách správné, ale myslím si, že ta snaha přichází lehce s dvacetiletým zpožděním, protože to už se prostě nedá vrátit zpátky, to, co se odehrálo, a samozřejmě trh a zákazník si to vyřeší. Můžeme nad tím plakat, to je, bych řekl, okrajová záležitost. Ale co mě zaujalo, už jsem to tady říkal a řeknu to znovu, ten zásadní zásah do toho systému pohotovostí. Já jsem pohotovosti sloužil, dokonce jsem to organizoval, byl jsem za to zodpovědný, takže neteoretizuji, ale moc vůbec nechápu ten smysl toho, proč to najednou odejmout, když ten systém nějak teď funguje, a převádět to na ty pojišťovny. To mně připadá naprosto - je to velmi zásadní zásah. Nechápu ty důvody, proč by se to takto mělo udělat, když to doteďka nějak funguje. Stará zásada říká, že dobří koně se nepřepřahají. Proč to tedy měníme, když ty pojišťovny na to nemají absolutně žádné personální, věcné, nic, žádné vybavení, ani zkušenost. Nic. Čili já si to vůbec nedovedu představit, že den ze dne najednou někdo, nějací úředníci nebo úřednice, protože tam jsou většinou nezdravotníci, těch doktorů je tam pohříchu málo na těch pojišťovnách, tak jak to budou organizovat? Jak to budou dělat?
Já si to vůbec neumím představit. Ale hlavně si kladou otázku proč? Proč se to mění? Když to doteďka tedy nějakým způsobem funguje, samozřejmě s různými výhradami, ale máme ten systém takový, jaký je málokde. To kolegové doktoři víme dobře, že takto prostě, jak to funguje u nás, to málokde na světě je, a teď najednou do toho házíme vidle a měníme to a převádíme to na pojišťovny. Čili zdravotní systém měníme na pojišťovenský? Pojišťovny budou zodpovědné za poskytování zdravotní péče? Komu a jak? Protože to by mělo být asi provázáno s daleko víc právními normami, a za mě to vůbec nedává logiku!

