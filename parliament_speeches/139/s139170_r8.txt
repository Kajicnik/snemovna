File: s139170.htm
Anchor: r8
Date: 39. schůze, 27. května 2025
Speaker: Poslanec Václav Král

Speech:
Poslanec Václav Král: Děkuji, pane předsedající. Dobrý den, dámy a pánové. Tak kolegyně Fialová mě inspirovala k vystoupení, nicméně předřečníci řekli hodně z toho, co jsem tady chtěl poznamenat, tak snad mi dovolte jenom takovou úvahu nad tím, že si myslím, že ten zákaz pití energetických nápojů nebo prodeje energetických nápojů u dětí problémy sociálně vyloučených lokalit prostě nevyřeší. Jestli si myslíme, paní kolegyně Fialová, prostřednictvím pana předsedajícího, že touto novelou nebo tímto zákonem vyřešíme problémy sociálně vyloučených lokalit, tak já si troufnu říct, aniž bych se tady pasoval do role odborníka na sociální problematiku, že to nevyřešíme.
Ale pokud tedy připustím tu vaši logiku, tak pak bych skutečně si dovolil navrhnout a připojit se možná k těm hlasům, které volají po přepracování toho zákona, protože pokud budeme chtít být důslední a pokud navážu na kolegu Kučeru, na předřečníka, a budeme chtít upozornit na škodlivost těch jednotlivých látek, tak to pojďme napsat, ale pořádně. Tak pak k těm energetickým nápojům a k zákazu prodeje dětem, pojďme to rozšířit na celou populaci a pojďme se zamyslet tedy nad zákazem alkoholu, cigaret a možná tučného jídla, nechci tady zdržovat, a pak budeme žít v krásném světě, kdy stát nám bude diktovat, co máme pít, co máme jíst, pak už je jenom krátká přesmyčka k tomu, co si máme myslet, a máme tady zase tu dobu, kterou jsme tady měli nedávno, a tu já tady tedy zpátky nechci a v takovém státě žít tedy také nechci.
Tak nechci to tady jako přifukovat to téma, ale jenom abychom si uvědomili, s čím si zahráváme. Děkuju.

