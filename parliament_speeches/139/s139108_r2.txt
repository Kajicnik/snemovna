File: s139108.htm
Anchor: r2
Date: 39. schůze, 27. května 2025
Speaker: Senátor Zdeněk Nytra

Speech:
Senátor Zdeněk Nytra: Děkuju, vážený pane místopředsedo, ještě jednou. Vážené dámy poslankyně, vážení páni poslanci, já chci v prvé řadě poděkovat za tu diskusi, byla kratší než v Senátu. Na jednu stranu jsem se dozvěděl, že v celé řadě zemí je tlumič legální - Polsko, Slovinsko, Norsko - ale bylo by asi vhodné říct, že v celé řadě zemí je i tlumič nelegální. A proti sobě teď budu mluvit, použiju jeden argument, který zazníval v Senátu. Do konce roku 2025 ještě žádné omezení neplatí, protože účinnost je až od 1. ledna 2026 a nedá se udělat zákon tak, aby platil včera.
Dozvěděl jsem se, že nedbale nasazený tlumič může poškodit střelce, což nevím, jestli je dobrá zpráva pro držitele zbraní. Co jsem se ale nedozvěděl, proč vlastně na krátké zbraně ten tlumič potřebujeme, protože bylo tady argumentováno zdravím toho, kdo tu zbraň použije na sebeobranu, ale ten útočník je v té místnosti taky.
Musím se ohradit proti jedné věci. Ten pozměňovací návrh nebyl v Senátu předložený těsně před jednáním, protože i pan ministr v úvodní řeči zmínil, že byl přijat na výboru pro zahraniční věci, obranu a bezpečnost, kde ho předložil pan senátor Láska a byl přijat většinou členů toho výboru. Výbory probíhají týden před schůzí Senátu. Proto ještě jednou poděkuji za tu diskusi a ještě jednou vás požádám o schválení senátní verze. Děkuju.

