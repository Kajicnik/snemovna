File: s139169.htm
Anchor: r8
Date: 39. schůze, 27. května 2025
Speaker: Poslanec Jan Hofmann

Speech:
Poslanec Jan Hofmann: Dobrý den. Děkuji vám za slovo. Já budu stručný.
Vážený pane předsedo, kolegyně, kolegové, dovolte mi, abych se také vyjádřil k tomuto návrhu zákona. Na první pohled se může zdát, že jde o dobrý úmysl - chránit děti a mladistvé před škodlivými vlivy. Tento cíl já samozřejmě sdílím. Ale cesta, kterou volíme, je podle mého názoru nejen neúčinná, ale především chybná ve své podstatě.
Zákon, jak je dnes předkládán, totiž neobsahuje ani základní definici toho, co energetický nápoj je. Nevíme, zda se tím myslí pouze nápoje s vysokým obsahem kofeinu a taurinu, nebo zda sem spadá i běžná ledová káva, některé druhy limonád, nebo dokonce čaje s kofeinem. Tato neurčitost je nebezpečná.
Přijímáme zákon, který v praxi nebude možné srozumitelně a spravedlivě vymáhat. Energetický nápoj je pouze určen prováděcím předpisem. Ten lze ale snadno změnit. Já vím, že paní předkladatelka slibuje, že ve svém pozměňovacím návrhu tento mechanismus změní, nicméně ten zatím není schválen.
Další vážnou výhradou je samotná podstata toho zákazu. Stát zde vstupuje do prostoru, který náleží především rodině. Pokud mají děti pít méně sladkých, kofeinových či jinak nevhodných nápojů, pak je to primárně odpovědnost rodičů, nikoliv obchodníků, a vůbec ne státních regulací. Výchova, hodnoty, návyky - to vše se tvoří doma. Pokud se snažíme tuto roli převzít zákazy a regulacemi, vysíláme tím nebezpečný signál, že stát ví lépe než rodič, co je pro dítě správné, a tím nenápadně, ale jistě oslabujeme důvěru ve výchovnou roli rodiny.
Navrhovaný zákaz je navíc iluzorní i z praktického hlediska. Děti si energetické nápoje snadno obstarají jinými cestami - přes starší kamarády nebo prostě doma, když jim to nikdo nezakáže. Reálný dopad bude minimální, ale administrativa, dohled a další regulace budou skutečné. Opět vytváříme dojem, že něco řešíme, ale ve skutečnosti se problém jen přesouvá.
Zákon dále omezuje reklamu, což může mít zásah do podnikání, do svobody komerčního projevu, aniž bychom doložili, že právě reklama je tím rozhodujícím faktorem, proč mladí lidé tyto nápoje konzumují. Mnohem spíše to souvisí s životním stylem, tlakem prostředí, nedostatkem spánku nebo volnočasových aktivit, jak již tady bylo několikrát řečeno. A i tady má mnohem větší roli škola, rodina, komunita než televizní reklama.
Dovolím si ještě jednu poznámku. V naší společnosti máme tendenci přenášet odpovědnost z jednotlivce na stát. Každý problém chceme řešit zákonem, vyhláškou, zákazem. Jenže tím se odpovědnost neztrácí, jen ji posouváme. A s každým takovým posunem stát sílí a občan slábne. Výchova dětí se tím nestane lepší, jen méně svobodná. My dětem dáváme naopak to zakázané ovoce a efekt bude naprosto opačný.
Já jsem si dovolil připravit tři pozměňovací návrhy, které v tomto zákonu upravují právě definici energetického nápoje, upravují část, kde se reguluje reklama, a upravují dobu účinnosti, protože v tom návrhu zákona původního je napsána od 1. července 2025, což se obávám, že se ani nemůže stihnout.
Navíc kdo nám zaručí, že výrobce nezačne vyrábět nápoj s nižšími obsahy, aby dosáhl limitů tak, jak budou navrženy? A naopak bude cílit na daleko větší množství vypitého nápoje. Ten efekt pak bude stejný, jak máme dnes, přinejmenším množství. Následky budou v podstatě stejné. Akorát že my se vyhneme regulaci.
Já vám děkuji za slovo a přihlásím se pak v podrobné rozpravě ke svým pozměňovacím návrhům. Děkuji.

