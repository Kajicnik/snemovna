File: s139036.htm
Anchor: r3
Date: 39. schůze, 27. května 2025
Speaker: Poslanec Karel Sládeček

Speech:
Poslanec Karel Sládeček:: Děkuji za slovo, vážený pane předsedající. Kolegyně, kolegové, jediným cílem předkládaného návrhu zákona je provést adaptaci právního řádu do České republiky ve vztahu k nařízení Evropského parlamentu a Rady.
Nařízení ukládá povinnosti za A provozovatelům letadel, za B řídícím orgánům letišť a za C dodavatelům leteckého paliva. Požaduje, aby každý členský stát Evropské unie určil příslušný orgán nebo orgány odpovědné za vymáhání povinností uložených uvedeným subjektům a za ukládání pokut za jejich nesplnění.
Provozovatelé letadel mají podle nařízení především za A povinnost čerpat každoročně letecké palivo v předepsaném minimálním rozsahu na vybraných letištích Evropské unie a za B vykazovací povinnost vůči příslušnému orgánu a agentuře Evropské unie pro bezpečnost letectví.
Řídící orgány letiště - v případě České republiky jen letiště Praha Ruzyně - mají podle tohoto nařízení především povinnost usnadnit provozovatelům letadel přístup k udržitelným leteckým palivům, dodavatelé leteckých paliv pak mají především povinnost zajistit, aby jimi dodávané palivo na každém letišti v Evropské unii obsahovalo předepsaný minimální podíl udržitelných leteckých paliv, včetně paliv syntetických, a za B vykazovací povinnost vůči příslušnému orgánu a agentuře Evropské unie pro bezpečnost letectví prostřednictvím zvláštní unijní databáze.
V podrobné rozpravě ještě načtu maličkou legislativně technickou úpravu. Děkuju.

