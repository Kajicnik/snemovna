File: s139110.htm
Anchor: r6
Date: 39. schůze, 27. května 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček: Děkuji za slovo. Pane předsedající, dámy a pánové, hezké odpoledne. Já si dovoluji tedy předložit sněmovní tisk číslo 907, a to tedy podle § 90 odst. 2, což se k tomu ještě dostanu.
Důvodem tedy předložení tohoto tisku, který tedy ukotvuje nové znění vládního návrhu zákona o ochraně označení původu a zeměpisných označení a o změně zákona o ochraně spotřebitele, ve znění pozdějších předpisů, tak důvodem předložení tohoto návrhu ratace právního řádu České republiky na nařízení Evropského parlamentu a Rady číslo 2023/2411, o ochraně zeměpisných označení řemeslných a průmyslových výrobků, a na nařízení Evropského parlamentu a Rady číslo 2024/1143, o zeměpisných označeních pro víno, lihoviny a zemědělské produkty.
Toto nařízení zavádí unijní ochranu pro označení původu a zeměpisné označení nezemědělského zboží a nahrazuje dosud existující ochranu vnitrostátní. Návrh zákona proto zavádí přechodná ustanovení, která umožní přenést stávající právní ochranu na unijní úroveň.
Návrh zákona dále zejména zakládá nové kompetence orgánů dozoru, především České obchodní inspekce, které se promítnou do návrhu zákona, promítnou do zákona o ochraně spotřebitele. Dále uživatelé stávajících označení mohou do 31. srpna 2026 požádat u Úřadu průmyslového vlastnictví o unijní zápis a zajistit tak kontinuitu právní ochrany tradičním českým značkám, jako jsou například český křišťál, české sklo, jablonecká bižuterie a další.
Je tedy proto nezbytné, aby návrh zákona byl přijat co nejdříve, neboť předmětem nařízení Evropské unie bude použitelné již od 1. prosince 2025 a je zároveň nutné se s navrženými změnami včas seznámit a připravit se na ně.
Jak již jsem řekl v úvodu, prosím tedy Sněmovnu o vyslovení souhlasu s tímto návrhem již v prvém čtení postupem podle § 90 odst. 2 jednacího řádu Poslanecké sněmovny. Děkuji za pozornost.

