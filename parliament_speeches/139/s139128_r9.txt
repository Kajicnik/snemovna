File: s139128.htm
Anchor: r9
Date: 39. schůze, 27. května 2025
Speaker: Poslankyně Jana Hanzlíková

Speech:
Poslankyně Jana Hanzlíková: Děkuji za slovo, paní předsedající. Já nechci vůbec zdržovat, proto jsem velmi ráda, že budeme konečně hlasovat o zvýšení příspěvků na péči. Ale přesto mě to nedá, abych neřekla, že mně je obrovsky líto všech lidí, kteří čekali tak dlouho na to zvýšení a v podstatě ještě nějakou dobu čekat budou, protože prošli velmi náročným obdobím, kdy se všechno zvedalo, ale hlavně se zvedala úhradová vyhláška a příspěvek na péči je především na nákup sociální služby. Ti lidé, kolegyně, paní poslankyně Šafránková to tady říkala, to jsou lidé, kteří nezvládají tři až čtyři základní životní potřeby, takže oni potřebují nákup té sociální služby a za 880 korun, což je částka v tom I. stupni, skutečně už v dnešní době nic takového nekoupí. Já předpokládám, a doufám, že i koaliční poslanci to tentokrát podpoří a že se příspěvek na péči těmto lidem zvedne. Děkuju.

