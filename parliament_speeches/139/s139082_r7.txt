File: s139082.htm
Anchor: r7
Date: 39. schůze, 27. května 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážený pane předsedající, děkuji za slovo. Vážené dámy a pánové, já se přiznám, že budu dělat dneska takového trochu předskokana svému kolegovi, panu poslanci Sílovi. Já jsem si vybral z tohoto návrhu zákona pouze jeden paragraf, který z mého pohledu považuji za nesmírně důležitý.
Jsem rád, že tady je pan ministr, protože určitě ty připomínky, které vznesu, tak dovysvětlí, určitě dovysvětlí ty nejasnosti nebo něco, co jsem možná dobře nepochopil z toho zákona, protože... Předem avizuji, že dikce toho zákona i ty pojmy, které se tam používají, jsou poměrně složité. Přiznám se, že je to poměrně složité i pro mě jako pro zdravotníka, to rozklíčovat, protože se to týká hodně oboru molekulární biologie a nových pojmů, které se objevují, protože molekulární biologie se rozvíjí velmi prudkým způsobem, takže je to pravděpodobně reakce na ten masivní rozvoj.
Tak já první - protože asi neznáte úplně přesně dikci toho zákona - tak vám si to dovolím přečíst. "Národní registr hrazených zdravotních služeb obsahuje údaje o obsahu, datu a čase poskytnutí zdravotní služby, o fyzické nebo právnické osobě, která zdravotní službu poskytla, pojištěnci, kterému byla zdravotní služba poskytnuta, o provedených úhradách zdravotních služeb z veřejného zdravotního pojištění." To je celkem logické, s tím nemám žádný problém. Bod 2 je: "Do Národního registru hrazených zdravotních služeb předává údaje podle odst. 1 zdravotní pojišťovna, která zdravotní službu uhradila." To je taky asi celkem logické.
Ale bod 4: "Do Národního registru hrazených zdravotních služeb rovněž předává údaje poskytovatel, který provedl vyžádaná laboratorní vyšetření a tuto zdravotní službu vykázal zdravotní pojišťovně, a to za A výsledky odborných laboratorních hematologických, biochemických, mikrobiologických, molekulárněbiologických, molekulárněpatologických, multiomických, imunologických, histopatologických a cytologických vyšetření..." Původně v zákonu byla uvedena pouze hematologická vyšetření, biochemická a mikrobiologická, tak vidíte, že se nám to hodně nabobtnalo, počet těch vyšetření, která se vlastně mají nějakým způsobem shromažďovat. Pak tam máme ještě bod B, ten je ještě zajímavější: "údaje o provedených odborných laboratorních genetických, cytogenetických a multiomických vyšetřeních zahrnujících data zárodečného genomu, jde-li o genetická prediktivní, presymptomatická, prenatální a preimplantační vyšetření, poskytovatel předává pouze údaj o typu provedeného vyšetření."
Já jsem vám to naschvál přečetl, protože já se přiznám, že i pro mě je to - jako pro lékaře a člověka, který se tím celkem zabývá - těžko pochopitelné, a hlavně mě tam překvapil ten pojem multiomický. Přiznám se, že jsem měl problémy to najít vůbec i na Googlu, tak jsem si výjimečně vyžádal pomoc umělé inteligence - a doufám, že mně tedy poskytla správné údaje, vypadá to důvěryhodně - a ta mně odpověděla, že "omika" z řeckého celek nebo soubor je přípona označující rozsáhlé datové sady z různých oblastí molekulární biologie, takže ten multiomický přístup je jakýsi holistický, celkový přístup, který zkoumá mnoho úrovní té molekulární biologie. Je to komplexní, moderní strategie, která, jak jsem říkal, se rozvíjí v poslední době, tak abyste byli orientováni o tom, o čem budete hlasovat.
Já se ještě vrátím k té multiomice, abyste věděli - aspoň ti, kteří máte nějaké vzdělání a budete těm pojmům rozumět, já jsem myslel vzdělání přírodovědné spíš na té vysokoškolské úrovni - abyste tomu rozuměli, o co se jedná. ***
