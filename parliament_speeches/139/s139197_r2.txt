File: s139197.htm
Anchor: r2
Date: 39. schůze, 27. května 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně. Jenom sdělení pro paní předsedající, že návrhy nových bodů k vám doručí pan předseda našeho klubu Michálek. Předala jsem mu je. Vážené kolegyně, vážení kolegové, vážení členové vlády, vážená Sněmovno, vážení občané, to, čeho jsme tady svědky, je prostě snaha vymlčet kauzu, která dalece přesahuje hranice České republiky. Já jsem slíbila řadě lidí, že tohle fakt nenecháme vyšumět. To, co se tady odehrálo včera večer, nemusí být spoustě lidem srozumitelné. Tak já to ještě jednou vysvětlím. ODS tady udělala takový tah, já bych tomu řekla i chytrý tah, že se prostě v devět skončilo, protože už nebylo možné prodloužit to jednání. Ale tím taky ODS porušila svůj slib, své prohlášení, že chce, aby se všecko tady probralo, že jsou připraveni odpovídat a že budou objasňovat ty otázky. To se zde neodehrálo.
Každý si může najít stenozáznam, každý si může najít i videoarchiv z toho včerejšího jednání. Nebylo tady odpovězeno na řadu zásadních otázek. Proto mi nezbývá nic jiného vzhledem k těm lidem, kteří chtějí, aby se to nezametlo pod koberec, abychom nenechali bitcoinovou aféru vyšumět, že tady ty otázky znovu položím jako návrhy nového bodu pořadu. Také chci zdůraznit, že je položím v zájmu toho, aby, odehrála-li by se takováto věc v budoucnu, měl stát skutečnou snahu zajistit pro veřejné rozpočty veškeré peníze, které mohou pocházet z trestné činnosti. Čili celých zhruba 12,5 miliardy, ne dělat deal s podsvětím na nějakých 10 procent. Jenom připomenu, co může být za 12 miliard korun. No, třeba nějakých 62 000 míst ve školkách pro děti a k tomu ještě 3 000 nových ordinací. Příklad.
Korupce, praní špinavých peněz, hospodářská kriminalita, jsou takový problém, protože pak ty peníze chybí někde jinde. My za Piráty chceme, aby ty peníze pomáhaly, jak mají, aby se u nás nekradlo, aby se nerozkrádalo zdravotnictví, jak jsme viděli v kauze Motol, a aby se přijímala systémová opatření. Proto Jakub Michálek mluvil o tom, že to celé je pouze špička ledovce a že je potřeba se soustředit na mnohem hlubší příčiny a souvislosti té věci. Proto není možné zůstat pouze u ministra Pavla Blažka a to, na co se ptáme dnes zejména, jsou otazníky směrem k roli Ministerstva financí a ministra financí Zbyňka Stanjury. Ve zkratce, nekonal, když měl konat. Jak je to slavné - ti, co měli přijít, nepřišli - tak přesně namísto, aby přizval příslušné orgány, evidentně nikdo na to buď ani nepomyslel, anebo - a to už netušíme - je úmyslně neinformoval.
Můj první návrh nového bodu je Jaké kroky se odehrály na Ministerstvu financí a Úřadu pro zastupování státu ve věcech majetkových poté, co byli jejich zástupci informováni o záměru uzavření darovací smlouvy na jednu miliardu z bitcoinů? Takže mě zajímají ty kroky. Kroky, když 7. března byla podepsána smlouva, ve které je přímo článek, který říká: Obdarovaný prohlašuje, že o záměru uzavření této smlouvy byli informováni zástupci Ministerstva financí a Úřadu pro zastupování státu ve věcech majetkových. O přijetí daru, takže až poté, až o přijetí daru obdarovaný informuje Finanční analytický úřad a Nejvyšší státní zastupitelství. Takže tady už vidíme tu první věc. Informace předem měl právě ministr financí, měl je předem. ***
