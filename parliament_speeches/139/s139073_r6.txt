File: s139073.htm
Anchor: r6
Date: 39. schůze, 27. května 2025
Speaker: Poslankyně Vladimíra Lesenská

Speech:
Poslankyně Vladimíra Lesenská:: Paní předsedající, děkuji za slovo. Vážený pane ministře, kolegyně, kolegové, já bych jenom chtěla konstatovat, že děkuji ministerstvu za způsob projednávání trestního zákoníku. Myslím si, že byl projednáván velmi korektně, nicméně na druhou stranu ministerstvo ho připravovalo tři roky. Předkládá ho na poslední chvíli, ale díky společnému jednání ho dneska asi pravděpodobně stihneme projednat.
Já bych chtěla za klub SPD konstatovat, že my ve výsledku trestní zákoník nepodpoříme, a to ze dvou důvodů. Nesouhlasíme s činností pro cizí moc, tak jak je napsaná, tak jak ten paragraf zní, protože je naprosto neurčitý a v podstatě může ve výsledku být stíhán kdokoliv za cokoliv. Cizí moc není detailně definovaná, navíc jakým způsobem to kdo bude posuzovat? Budu stíhaná já za to, že si dovolím někde říct a kritizovat vládu, a protože je to ta správná vláda, tak budu nařčená z toho, že spolupracuju s nějakou cizí mocností? Anebo bude někdy stíhaná třeba v budoucnu současná vláda za to, že víceméně spolupracovala s Bruselem, řešili jsme jenom legislativu nebo v převážné většině legislativu bruselskou a její implementaci do našeho zákonodárství, aniž bychom ochraňovali naše národní hospodářství? Uvidíme, jak to v budoucnu bude.
My jako SPD zároveň nepodpoříme žádný z pozměňovacích návrhů, které se týkají drogové záležitosti. Uděláme jednu výjimku, a to u léčebného užití psilocybinu.
Takže chtěla jsem, aby tady zaznělo, že SPD z těchto dvou důvodů trestní zákoník jako takový nepodpoří.

