File: s139072.htm
Anchor: r2
Date: 39. schůze, 27. května 2025
Speaker: Poslanec Patrik Nacher

Speech:
Poslanec Patrik Nacher:: Děkuju za to připomenutí barvy mého saka svojí kolegyni Táně Malé. Ano, vzal jsem si ho schválně - já v zeleném saku sem nechodím - abych tady upozornil na tu problematiku konopí.
Ale v tomto případě jsem se přihlásil, abych podtrhl to, co tady moje ctěná kolegyně Taťána Malá řekla ohledně trestného činu zanedbání povinné výživy a zachování trestnosti jednání, když se někdo úmyslně vyhýbá placení výživného. Já bych tady připomněl, že - a to nejsem právník - že by ta legislativa měla být propojena v celé šíři. Vy víte, že třeba u exekucí je placení výživného přednostní pohledávka. Tam je potřeba, když třeba člověk jde do insolvence, aby byla placená ve stu procentech, to znamená, ani insolvence, oddlužení, nebrání a nesmí zabránit tomu, aby to výživné bylo placeno v plné výši, takže já moc nerozumím, kolegyně, kolegové, proč zrovna tuhletu věc, která je jinak přísně - a správně přísně - řešena někde jinde, tak proč zrovna tady to změkčujeme. Opravdu, přečtěte si ty příběhy těch matek samoživitelek. Tam já jsem spíše pro to naopak to zpřísnit tedy, když už, takže tady poprosím o podporu. Je to pozměňovací návrh F, jestli se dobře dívám. Znovu, je to propojení s těmi ostatními částmi. Připomínám, že tohleto patří mezi přednostní pohledávku, stejně třeba jako škoda spáchaná trestným činem, takže prosím, myslete na to, kolegyně, kolegové. Děkuju.

