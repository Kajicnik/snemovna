File: s139069.htm
Anchor: r2
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková:: Děkuji. Tak já možná začnu trošku netypicky tím, že zodpovím tu otázku, protože mi to přece jenom nedá, milý pane poslanče Patriku Nachere, vaším prostřednictvím, paní předsedkyně, protože nevím, jestli by zrovna pan poslanec Heller - já také jeho problematiku úplně neumím, tu jeho specializaci - to zodpověděl a je dobré, aby na mikrofon ten rozdíl § 403 a 403 v té nové navrhované podobě zazněl a současně se všichni dozvěděli, jak je to s tím takzvaně jiným hnutím - ono to není takzvaně jiné hnutí - právě proto, že platná právní úprava to nekonkretizuje a říká: "Kdo založí, podporuje nebo propaguje hnutí" - a teď se na to navazuje - "které prokazatelně směřuje k potlačení práv a svobod člověka", čili to je široké, to je každé hnutí, které dělá to, že potlačuje práva a svobody člověka způsobem, který je tam přesně popsaný, čili to úplně stačí.
To, co se navrhuje, je z toho vlastně vyčlenit symbolicky komunistické a nacistické - jako asi to nejhorší, to přesně taky nevím - a "a jiné". To znamená "a to všechno ostatní". Čili v současné době je to v té široké množině, která je vyjádřena slovíčkem "hnutí", které podporuje... To znamená, je to tam stažené do příčinné souvislosti, je na to bohatá judikatura a soudy postupují jednotně, takže to je na vysvětlenou, že to... Já to chápu a má na to každý právo. Tady ten předkladatel chce, ne to měnit věcně, ale dát tomu nějakou - promiňte, ale použiju ten výraz, který mě napadl - ideologickou symboliku. Má na to právo, budeme o tom hlasovat, ale v současné době už by to, jak je to formulované - "hnutí" - zahrnulo samozřejmě i hnutí komunistické a nacistické, které v tom konkrétním případě prokazatelně směřuje k potlačení práv.
Tam i ta poznámka se mi moc nezdála, pane poslanče Hellere, vaším prostřednictvím, paní předsedkyně, že kdyby někdo řekl "zlatí komunisti", tak že by to musel rozhodnout soud. To si myslím, že by rozhodl jednou, protože to asi tím, že by to řekl, tak předpokládám, že by tím prokazatelně to nesměřovalo k potlačení práv a svobod člověka a že soudy by byly jinak zahlcené těmito věcmi, to tedy skoro vylučuju, že by někdo dával trestní oznámení. Ale vyloučit nelze nic, vy to navrhujete, právo na to je, diskuse odezněla a já tady jenom jsem chtěla odstranit nejasnost ve vztahu k rozdílům mezi navrhovanou skutkovou podstatou a současnou platnou právní úpravou.
Teď tedy k tomu mému vystoupení, samozřejmě budu o tom hovořit jako zpravodajka, ale jenom chci upozornit na to, že původně jsme vůbec nezamýšleli, že z těch zhruba asi čtyřiceti návrhů pozměňovacích, kde jsme se na patnácti na ústavně-právním výboru shodli víceméně, a proto ty návrhy si ústavně-právní výbor i osvojil. Jsou tam stanoviska, která jsou napříč politickým spektrem. Jde o odborné otázky, které by měly uvolnit kapacity vězeňských zařízení a současně jdou v tom trendu moderní vězeňské politiky evropské. ***
