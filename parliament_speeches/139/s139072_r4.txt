File: s139072.htm
Anchor: r4
Date: 39. schůze, 27. května 2025
Speaker: Poslanec Radek Vondráček

Speech:
Poslanec Radek Vondráček:: Paní místopředsedkyně, děkuji za slovo. Vážené paní poslankyně, vážení páni poslanci, už za mnou bylo několik lidí, abych zkrátil svůj projev, jsem tady chtěl říct. Mám to moc pěkně zpracované (Oživení vlevo.), včetně odkazu na evropskou judikaturu. Byl jsem připraven vás seznámit se svým pozměňovacím návrhem A10.1, o kterém nikdo nebude hlasovat pro, a o pozměňovacím návrhu A10.2.
Jedná se tedy o určitou úpravu v tom smyslu, že by nebyly zveřejňovány osobní údaje osob, které jsou prošetřovány orgány činnými v trestním řízení v neveřejné části v přípravném řízení. Strhla se kolem toho poměrně velká debata, rozvířil jsem zajímavou debatu ve veřejném prostoru. Chtěl bych vám říct, že jsem se dokázal sejít se zástupci asociací vydavatelů, kteří protestovali proti tomu pozměňovacímu návrhu, sešel jsem se s některými novináři, sešel jsem se se zástupci advokátní komory, zkrátka ve výsledku jsme si to vyříkali s tím, že možná obě dvě strany, když poslouchaly toho druhého, tak tam slyšely trošku něco jiného. I to se stává, takže já uznávám, že to téma je daleko širší, než z jakého pohledu jsem na něj nahlížel já. To byl pohled spíše advokátní a spíš právnický. Oni mě upozornili na to, že i ten novinář se musí potýkat s celou řadou i dalších předpisů, než je ten trestní zákoník. Ve výsledku za mnou přišli s tím, že přijímají tu mou takzvaně hozenou rukavici a jsou připraveni podílet se na přípravě nové novely trestního zákoníku, neboť jsme se všichni shodli na tom, že opravdu ta situace je neutěšená, že tam opravdu existuje faktická díra v zákoně, že Česká republika je svým způsobem exotickým místem, kde skutečně se jak na běžícím pásu zveřejňují různé úniky z trestních spisů už v době přípravného řízení.
(Dne) 18. června se uskuteční na půdě Poslanecké sněmovny kulatý stůl, který jsem nazval Presumpce neviny, svoboda projevu a právo na informace, kde budou sezváni zástupci všech, řekněme, složek, které se tím zabývají, které do toho mají co říct, kde si řekneme základní parametry. Teď nevím, jak to říct jako člověk neregistrovaný v žádné církvi, ale dá-li bůh, sejdeme se tady po volbách na nějakém širším semináři a pokusíme se zpracovat nějaký návrh, který by snesl test tím, že bude předložen Poslanecké sněmovně, a třeba bude přijat.
No a teď jsem chtěl mluvit právě na obranu toho svého pozměňovacího návrhu. Na přání svých kolegů, kterých si vážím, si to nechám na ten kulatý stůl. Děkuji za pozornost. (Potlesk.)

