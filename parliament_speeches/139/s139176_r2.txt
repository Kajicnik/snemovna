File: s139176.htm
Anchor: r2
Date: 39. schůze, 27. května 2025
Speaker: Poslankyně Jana Bačíková

Speech:
Poslankyně Jana Bačíková: Děkuju za slovo, pane předsedající. Vážené kolegyně, vážení kolegové, dovolte tedy i mně pár slov k návrhu novely na zákaz prodeje energetických nápojů dětem. Já jsem se nějak rozběhla, jsem se zadýchala. Ano, právě vlastně těch barevných plechovek, které dnes mnozí označují za nového nepřítele veřejného zdraví.
Než se ale vlastně pustíme do toho legislativního tažení za očistu mládeže, chtěla bych se na chvíli přenést do filmového světa. Nevím, kdo z vás si pamatuje na film Demolition Man? Odehrává se v budoucnosti, kde je všechno sterilní, milé, politicky korektní a kde vládne usměvavý, ale autoritativní dobrotivý pan Cocteau. Lidé nesmí nadávat, nesmí si dát hamburger z masa, pouze tofu - prostě zdravý životní styl a permanentní úsměv. Výsledkem bylo co - byla to frustrace, rebelie a faleš. A víte, co je na tom filmu vlastně děsivé? Ne to, že je přehnaný, ale to, že čím dál častěji slyším zde ve Sněmovně návrhy, které k takovému světu vedou - pomalu, tiše, ale vytrvale. A tak vítejte ve světě Demolition Mana a dobrotivého pana Cocteaua.
Ano, energetické nápoje nejsou zdravé, ani sladké limonády nejsou zdravé, ani řízek s bramborovým salátem, který jsem si zrovna dneska dala, také není zdravý. Ale otázka zní je úkolem státu chránit jednotlivce před každým jeho vlastním rozhodnutím, i tím nezralým? Dnes chceme zakázat kofein, zítra to bude co? Dvoulitrové koly, velké porce popcornu v kině? Nebo rovnou zakážeme děti pustit do obchodu bez zdravotnického dozoru? Naše děti, naše mládež potřebují hlavně výchovu, informace, příklad a důvěru. Ne příkazy, zákazy a regulace, které vytvářejí iluzi, že svět je bezpečný, protože tohle už je ošetřeno zákonem.
A co hůř, každý nový zákaz posiluje návyk, že za všechno špatné může někdo jiný - stát, školství, prodejce. A že osobní odpovědnost je tak trochu přežitek. Vážení kolegové, já nechci bránit informované diskusi, ale prosím, než přijmeme další zákaz, přemýšlejme, jestli jsme náhodou nepřekročili hranici, za kterou už nejde o zdraví, ale o chuť řídit lidem život. A připomeňme si, že ani ve světě dobrotivého pana Cocteaua to nakonec nebyla regulace, co přinesla svobodu a zdravou společnost, ale byl to návrat k zdravému rozumu. Děkuju vám za pozornost.

