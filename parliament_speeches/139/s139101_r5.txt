File: s139101.htm
Anchor: r5
Date: 39. schůze, 27. května 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju, pane místopředsedo. Za prvé, to, co říkal pan kolega Lang, vaším prostřednictvím, pane místopředsedo... Já tady skutečně nechci kopírovat formát vyšetřovací komise a vracet se ke všem debatám, které jsme tady odbyli. Myslím si, že to ani není žádoucí. Jsme u senátní vratky, prošli jsme si třemi čteními, prošli jsme si debatou ve vyšetřovací komisi, a dokonce jsem ani netvrdil, že to je jediný parametr toho zákona, který tu situaci zlepší. Pokud byste poslouchal a podíval se i do stenozáznamu na mé úvodní slovo, tak jsem řekl, že jakákoliv schválená verze, ať už ta senátní, nebo ta schválená Poslaneckou sněmovnou, ten stav posouvá lepším směrem.
To jsem řekl a řekl jsem, že budu hlasovat pro senátní verzi, pokud neprojde, pak samozřejmě i pro tu, která vyšla z Poslanecké sněmovny, protože ta zlepšení tam jsou. Je to například povinnost lékaře, aby si prověřil pacienta, zda je držitelem zbrojního oprávnění. A to, že máme digitalizaci od 1. 1. 2026, propojení registrů a podobně, no, to je termín, který je velmi ambiciózní a my ho určitě naplnit chceme. Jenom prosím, neříkejme argumenty, že pokud by nebylo umožněno používání tlumičů na krátké zbraně, že se nějakým způsobem dotýkáme demokracie. Neposouvejme ty výroky tak silně do extrému. Podívejme se, v kolika ryze a čistě demokratických zemích opravdu dlouhodobě tlumiče na krátké zbraně povoleny nejsou. To je celkem odvážný výrok, který vy jste tady řekl.
U pana kolegy Maška, tak měli jsme komisi, pracovní skupinu. Tam se nehlasovalo, to byla pracovní platforma, diskutovali jsme. Já pouze říkám, že zákaz tlumičů byl uplatněn největším počtem účastníků té debaty. Policií České republiky, žádným neziskem, ale Policií České republiky, protože si na tom trvá, Kanceláří prezidenta republiky a i řadou zákonodárců. To je celé.

