File: s139157.htm
Anchor: r2
Date: 39. schůze, 27. května 2025
Speaker: Poslanec Jan Kuchař

Speech:
Poslanec Jan Kuchař: Děkuji za slovo, paní místopředsedkyně. Já jenom v krátkosti shrnu to, co má ctěná kolegyně Martina Ochodnická představila obsáhle. Jedná se o řekněme pět hlavních změn, které do zákona vpravujeme, a tou je regulace energetických nápojů, nově jsou zařazeny mezi návykové látky. Zákaz prodeje osobám mladším 15 let, platí i pro prodejní automaty, pokud nelze ověřit věk. Potom omezení prodeje v určitých místech, jako jsou školy, zdravotnická zařízení, případně místa, kde se pořádají akce pro děti. Podmínky pro on-line prodej, opět povinnost ověření věku, a nakonec nová pravidla pro reklamu, kde zakazujeme cílenou reklamu na děti a vytváření dojmu, že nápoje přispívají k úspěchu či mají léčebné účinky.
A teď už bych se přenesl k zpravodajské zprávě se zmiňovaných výborů a komise. Skupina poslanců předložila Sněmovně návrh zákona 11. října roku 2024, návrh byl schválen, zaslán vládě k vyjádření stanoviska dne 16. 10. 2024. Vláda zaslala stanovisko 15. listopadu 2024, stanovisko vlády rozesláno poslancům také 15. listopadu jako tisk816/1 se souhlasným stanoviskem. Organizační výbor projednání návrhu zákona doporučil 20. listopadu 2024, určil zpravodajem pana Kasala, kterého dnes zastupuju, a navrhl výbor pro zdravotnictví jako garanční. Zákon byl rozhodnutím Sněmovny přikázán také výboru pro vědu, vzdělávání, kulturu, mládež a tělovýchovu a také stálé komisi pro rodinu a rovné příležitosti.
Usnesení ze zdravotního výboru nese číslo 187.
"Po úvodním slovu zástupce skupiny předkladatelů poslankyně Martiny Ochodnické, zpravodajské zprávě Davida Kasala a po rozpravě výbor pro zdravotnictví Poslanecké sněmovny Parlamentu České republiky
1. doporučuje Poslanecké sněmovně Parlamentu České republiky, aby vyslovila souhlas s návrhem poslanců Martiny Ochodnické a dalších na vydání zákona, kterým se mění zákon č. 65/2017 Sb.,, o ochraně zdraví před škodlivými účinky návykových látek, ve znění pozdějších předpisů, a další související zákony, sněmovní tisk816;
2. za druhé zmocňuje zpravodaje výboru, a to poslance Kasala, který je dnes mnou zastoupen, aby ve spolupráci s navrhovatelem a legislativním odborem Kanceláře Poslanecké sněmovny Parlamentu České republiky popřípadě navrhl i další nezbytné úpravy podle § 95 odst. 2 zákona o jednacím řádu Poslanecké sněmovny;
3. pověřuje taktéž zpravodaje, aby se stanoviskem výboru seznámil schůzi Poslanecké sněmovny.
Usnesení číslo 276 z výboru pro vědu, vzdělávání, kulturu, mládež a tělovýchovu z 50. schůze ze dne 2. dubna 2025."
"Výbor pro vědu, vzdělávání, kulturu, mládež a tělovýchovu po odůvodnění návrhu zástupcem předkladatelů" - opět paní poslankyní Martinou Ochodnickou - "zpravodajské zprávě Jakuba Jandy a po rozpravě
1. doporučuje Poslanecké sněmovně parlamentu České republiky sněmovní tisk816schválit v předloženém znění;
2. pověřuje předsedu výboru poslance Ondřeje Havla, aby toto usnesení předložil předsedkyni Poslanecké sněmovny Parlamentu České republiky; 3. pověřuje zpravodaje výboru Jakuba Jandu, aby toto předložil" zde. Já tady načítám i za něj. ***
