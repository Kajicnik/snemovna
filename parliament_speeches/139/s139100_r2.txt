File: s139100.htm
Anchor: r2
Date: 39. schůze, 27. května 2025
Speaker: Senátor Zdeněk Nytra

Speech:
Senátor Zdeněk Nytra: Děkuju, vážený pane místopředsedo. Vážené dámy poslankyně, vážení páni poslanci, vážená vládo, nebudu zabíhat do technických podrobností. Chci jenom upozornit na několik věcí. Některé už tady zmínil pan ministr. Nejedná se o identický pozměňovací návrh, který neprošel v Poslanecké sněmovně a který předložil pan ministr vnitra.
Chci upozornit dále na to, že tlumiče nebyly povoleny do roku 2021, a pak někteří z vás a někteří z nás jsme tlumiče povolili. Osobně se domnívám, že to byla chyba. Není pravdou, že se jedná o salámovou metodu postupně zakazovat zbraně. Nic takového na programu není a není ani pravda, že je to vlastně omezení práva na obranu.
Zbraň při nošení nesmí mít nasazený tlumič. To je jedna věc. Když jsem se bavil s některými majiteli zbraní, tak nikdo tlumič doma v trezoru nasazený nemá. A pochybuji, že v případě nutné sebeobrany s touto zbraní bude žádat útočníka, aby počkal, než si nasadí tlumič.
Opravdu nejsme přesvědčeni o tom, že by tohleto opatření vyřešilo všechny problémy a zabránilo všem tragédiím, nebo vůbec zabránilo tragédiím jako v Klánovickém lese nebo případně na Filozofické fakultě. Na druhou stranu je to jakýsi malý krok směrem k tomu, že lidé budou moci identifikovat, že se jedná o střelbu. A zároveň chci upozornit, nejsme tak naivní, že bychom čerpali z akčních filmů, kdy tam ten zvuk pistole s tlumičem toho výstřelu je utlumen velice výrazně než ve skutečnosti. Takže tolik.
Jak bylo zmíněno i v závěrech vyšetřovací komise této Poslanecké sněmovny, je doporučení na omezení tlumičů. A ještě jednou zdůrazňuji, není to identický návrh, který touto Sněmovnou už jednou neprošel. Tímto vás chci požádat o schválení pozměňovacího návrhu, nebo respektive verze, tak jak ji schválil Senát. Děkuji.

