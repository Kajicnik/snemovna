File: s139102.htm
Anchor: r2
Date: 39. schůze, 27. května 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Já předem avizuji, že už potom v soutěži faktických připomínek nebudu se účastnit, případně vystoupím ještě v rozpravě, aby se dostali řádně přihlášení kolegové. Teď už jenom pár, několik věcí.
Pane kolego Langu, prostřednictvím pana místopředsedy, já takhle tu politiku nevnímám. Já to nevnímám, že jsem utrpěl porážku, já nevnímám, když někdo rozhodne a Sněmovna je suverén, že je to porážka. Je to prostě rozhodnutí zvolených zástupců lidu a já ho plně respektuji.
Stejně tak respektuji to, že Senát má právo vyslovit svůj názor. Vy jste řekl, že se tam odehrávala diskuse jenom o tlumičích. No, tak to je asi téma, když to senátoři otevřeli a měli stejně jako my, volení zástupci, potřebu ještě nějakým způsobem prodiskutovat. To je zcela legitimní a divit se, že Senát něco vrátil a diskutoval jenom o dílčí části toho návrhu, asi ty ostatní byly v pořádku a máme tam širší shodu, diskutovalo se o tom, kde ta širší shoda není tak jednoznačná.
Na pana kolegu Kobzu jedna jasná reakce, to není přece žádná salámová metoda. Přiznejme si, že my ve chvíli, kdy jsme tady byli po velké tragédii, jsme naopak jako předkladatel zbraňové legislativy se chovali velmi konzervativně, nepřistoupili jsme na žádnou hysterii a atmosféru té doby a pokračovali jsme v projednání zbraňové legislativy, která už byla předložena před tou tragickou událostí, a až na určité drobné změny a vylepšení jsme ji společnými hlasy opozice a koalice dotáhli do závěru, takže nepodsouvejte Ministerstvu vnitra, že se snažíme nějak aktivisticky měnit naši legislativu. My jsme žádné zbraně nezakázali. Jediné, o čem se vede diskuse, je jedna zbraňová součást, a to tlumič hluku u krátkých zbraní. A ještě jedna věc, přece nejde o to, jestli je to slyšet, nebo není slyšet. Ano, je, ale tlumený výstřel nebudí tu primární reakci, která je v krizových situacích úplně nejdůležitější. Ta je "schovej se - uteč- bojuj" a to prostě nevzbudí.

