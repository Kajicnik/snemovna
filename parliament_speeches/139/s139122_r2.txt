File: s139122.htm
Anchor: r2
Date: 39. schůze, 27. května 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Dobrý večer, vážený pane místopředsedo, kolegyně, kolegové, já si dovolím uvést tedy tento sněmovní tisk906novelizaci tak, jak už tady byla zmíněna, těchto zákonů, které jsou obsahem tohoto tisku. V tomto tisku řešíme vlastně dvě věci. Ta jedna je vlastně druhým krokem, který už byl učiněn v roce 2024, kdy došlo na základě předchozí právní úpravy k snížení důchodů komunistických prominentů. My jsme provedli společně s Ústavem pro studium totalitních režimů vyhodnocení tohoto kroku a na základě návrhu ÚSTRu jsme přistoupili ještě k té úpravě, kterou teď tady předkládám, která vlastně do určité míry rozšiřuje okruh těchto funkcionářů a vedoucích pracovníků aparátu KSČ, tak o příslušníky potlačovatelského aparátu. V této úpravě by se jednalo řádově o maximálně jednotky tisíc osob, kdy bychom uplatnili úplně stejný princip jako předešlý, to znamená, došlo by o snížení jejich důchodu o 300 korun měsíčně za každý i započatý rok výkonu funkce. S tím, že tato úprava by byla principiálně úplně jako ta předchozí, to znamená, dělo by se tak na základě dodání odborného stanoviska ÚSTRu České správě sociálního zabezpečení, která by následně potom provedla úpravu té výměry a k tomu by došlo u důchodů splatných v roce 2026.
Proč je tam to mezidobí? Tak ten čas je tady určen pro to, aby ten proces, který není úplně banální a musí být kvalitně zpracován a musí být opravdu potom případně obhajitelný před případnými žalobami u soudu, tak proto, aby tady byla na to dostatečná časová rezerva.
Ta druhá část úpravy tohoto tisku se týká posunu účinnosti změny výplatního období důchodů, kdy tady byl již schválen záměr přejít z toho klouzavého období na pevný kalendářní měsíc. Ten záměr bohužel se nám nepodaří naplnit k 1. 7. tohoto roku tak, jak ta původní platná právní úprava hovoří, protože nejsou dokončeny ještě důchodové agendy z pohledu elektronizace a digitalizace, na tom se pracuje. A my bychom od 1. 7., kdybychom tuto úpravu neudělali, tak bychom ohrozili výplatu důchodů v České republice zhruba u 3,5 milionu důchodců, a to opravdu si nemůžeme dovolit riskovat.
To znamená, já navrhuji v tomto tisku vlastně odsun toho, co chceme všichni společně podle mě udělat. Je to věcně správně, ale aby to bylo bezpečné, aby to bylo zvládnutelné, aby to bylo otestované a neohrozilo to nikoho, tak navrhujeme ten posun ještě o dva roky. Děkuji vám za pozornost a za vstřícnost.

