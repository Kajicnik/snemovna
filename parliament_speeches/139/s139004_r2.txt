File: s139004.htm
Anchor: r2
Date: 39. schůze, 27. května 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji. Já navážu, vážený pane místopředsedo, vážené kolegyně, vážení kolegové, na svého předřečníka, pana poslance Ivana Bartoše, protože nejsou interpelace. Je další řádné jednání Sněmovny a ve čtvrtek nebudou zákonné, předjímané interpelace. Čemu bych se v těch interpelacích jmenovala (věnovala?) a na co bych se ptala, jsou velmi podivné souvislosti takzvaného auditu digitalizace stavebního řízení. Protože není ta příležitost k tomu mluvit ve čtvrtek, ptát se členů vlády a dostat k tomu odpovědi tehdy, tak se musím ptát teď. Bod navrhnu na závěr, nyní nejprve tedy, oč jde.
Audit digitalizace stavebního řízení - nebo aspoň tak se to nazývá v médiích - je hotový, zveřejněný a samozřejmě diskutovaný, to je v pořádku. My jsme jako Piráti vždycky chtěli posunout Česko dopředu a ano, stojíme si za tím, že i v oblasti této zjednodušující práce pro lidi se prostě posun stal. Ivan Bartoš tady mluvil o omluvě a o chybách, já chci mluvit o tom, že běžný člověk si může elektronicky dneska podat normálně žádost o stavební povolení přes Portál stavebníka. Proč to zdůrazňuju? No, protože to tady desítky let nešlo, dvacet let se o tom mluvilo.
Co je teď ta souvislost? Proč se vytahuje ten takzvaný audit? To je něco, co by mě dneska zajímalo, protože další dílek do toho stagnování Česka, do toho, proč se Česko neposouvá kupředu, by samozřejmě bylo tyhle věci neměnit, neudělat vůbec žádný posun, a hlavně nepřerušovat staré toky peněz. ***
