File: s139010.htm
Anchor: r2
Date: 39. schůze, 27. května 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Vážená paní místopředsedkyně, vážené paní poslankyně, vážení páni poslanci, vážený pane ministře, dovolte, abych se vrátil ještě k tomu, co zde začal pan poslanec Ivan Bartoš, který chtěl, aby vláda mu dala informace o stavu, vývoji Dukovan.
No, já mám pro vás, pane poslanče, prostřednictvím paní předsedající, jednu dobrou a jednu špatnou zprávu. Ta špatná zpráva je ta, že vám vláda žádnou informaci nedá, protože ten bod neotevře. Ta dobrá je ta, že vám tu informaci dám já, protože jsem o tom informován, troufám si tvrdit, minimálně stejně tak jako vláda, ale já jsem přesvědčen, že mám těch informací více, takže dovolte, abych vám sdělil pár, několik zásadních věcí.
První věc, vy jste zde, pane poslanče Bartoši, prostřednictvím paní předsedající, řekl celou řadu informací. Popravdě řečeno, mnoho jich bylo zmatených, nepřesných, ale to, co je nejpodstatnější, vy vůbec nerozlišujete ty věci podstatné a ty věci nepodstatné. Vy jste krásně mohl ukázat to, v čem ta vláda selhala, a vy jste se věnoval věcem, které z mého pohledu jsou spíše diskutabilní. Ale pojďme postupně.
Nepochybně se shodneme všichni na tom, že v rámci vývoje jádra a Dukovan vláda utrpěla totální jaderný debakl a že si Česká republika uřízla nekonečnou ostudu. Mohu to potvrdit, byl jsem minulý týden ve Velké Británii, jednal jsem tam s celou řadou čelných představitelů nejenom vlády - jakožto ministrů - ale i s představiteli jaderného byznysu velkého, a nestačí kroutit hlavou. Nicméně to je to politické sdělení. To všichni víme a to, že vláda si napsala kruté vysvědčení, které s ní půjde ještě několik let, to myslím, že je patrné konečně, si myslím, i členům vlády.
K čemu vlastně došlo? Ono to má několik rozměrů. Tak první věc je ta, že se rozhodily vztahy s Jihokorejci. Samozřejmě oni jsou korektní, oni jsou slušní, já s nimi jednám, vládní činitelé také, ale to, že se Korejec tváří slušně a korektně, ještě neznamená, že to v něm vnitřně nebublá, protože jestli někdo se domnívá, že sem pozve - pod politickým chtíčem udělat tady show a podepsat smlouvu - sto jihokorejských představitelů, přičemž součástí té delegace je velmi významná osobnost v podobě ministra hospodářství, jeho týmu, celé vedení společnosti KHNP a několik desítek novinářů, a ve vzduchu se dozví, že se nic podepisovat nebude, načež přistanou, podepíše se několik méně podstatných memorand, sednou zase do letadla a letí zpátky, no tak jestli se někdo domnívá, že se necítí uraženi, pak se mýlí. Cítí se velmi uraženi.
Tím spíše, že tato vláda ve své bezelstnosti a neschopnosti to zorganizovat jinak ještě vstoupila do prezidentských voleb Jižní Koreje, které tam budou během několika dnů. Je faktem - nezpochybnitelným faktem - že právě téma Dukovan je jedním, neříkám zásadním, ale jedním z celkem důležitých bodů, který se tam před volbami živě diskutuje. Nemusím říkat, že jsou tam rozděleni v názoru na Dukovany a na to, jakým způsobem se koncipovala ta nabídka.
Takže bravo, gratuluji. Vítěz, který zvítězil regulérně, podle mého názoru spravedlivě a byl vybrán správně - dal nejlepší nabídku - tak je v situaci, kdy musí žehlit doma i v zahraničí tenhleten průšvih. Mimo jiné i proto se Korea Times - prestižní deník v Jižní Koreji - vyjádřil tak, že by se vláda České republiky měla Jihokorejcům o-mlu-vit. Výborně jste to zvládli! Takže toliko ku vítězi.
No, že jste si rozhodili vztahy, milá vládo, i s Francouzi, o tom rovněž není pochyb. Ano, Francouzi skončili druzí - a opakovaně říkám - Korejci vyhráli zaslouženě, protože dali nejlepší nabídku. ČEZ doporučil, aby byl vyhlášen jako vítěz tendru KHNP, a vy jste to respektovali. Kdybychom byli na vašem místě, nemohli jsme jednat jinak, což ovšem neznamená, že někdo, kdo dal do té nabídky poměrně velké úsilí a nemálo peněz... Mimo jiné, pro vaši informaci, je to 100 milionů eur. Je to velmi významná jaderná země na světě, nejvýznamnější jaderná velmoc v Evropské unii, země, se kterou máme velmi úzkou spolupráci v rámci projednávání celé řady jaderných věcí, byl to náš spojenec. Já si vzpomínám, když jsme prosazovali taxonomii v roce 2020, 2021, tak právě Francie držela prapor v ruce a v úzké spolupráci s námi se nám to nakonec po dvou letech jednání po-da-ři-lo. Mimo jiné Francie samozřejmě je naším spojencem v celé řadě dalších oblastí na úrovni Evropské unie.
Tak tahle země, která samozřejmě vlastní prostřednictvím vlády sto procent v EDF, vám nestála ani za to, abyste se s nimi potkali na osobní bázi, když vás o to dvakrát žádali. Jednou přišla - myslím tím na úrovni ministra nebo člena vlády - jednou přišla zdvořilostní odpověď, podruhé přišla arogantní odpověď. Nedivte se potom, že když nevíte, co chystají, nedivte se, že když je urazíte, že s nimi ani nejednáte, že poté se postaví na zadní a dělají ty nejtvrdší možné kroky. Oni nejsou zcela bez vlivu. V Evropě mají velký vliv a nepochybně si dokáží opatřit vliv i v rámci všech možných nástrojů pro prosazení svých zájmů. Opakovaně říkám, to není o tom, že jste měli zvolit Francii, respektive EDF, jakožto vítěze. Vy jste rozhodli věcně správně, ale nechápu, proč jste podcenili tu komunikaci. Mělo se jednat na úrovni premiér-premiér, případně premiér-prezident, to je samozřejmě na vás, nebo na úrovni členů vlády. Mělo se jednat se, mělo se lobbovat, mělo se možná pokusit vysvětlit a současně se bavit o jiných obchodech, o jiné formě spolupráce. V každém případě byla šance některým věcem předejít. Tak to se vám nepodařilo, výsledkem čehož je to, že pochopitelně Francie tvrdě zaútočila, a nežijte v iluzích, že se stáhne. Bo-hu-žel.
No, vám se podařilo ještě to, že jste si rozhodili vztahy s Evropskou komisí, protože Evropská komise prostřednictvím eurokomisaře vám poslala, nikoliv toho osudného 2. května dopis, kde vás varovala před tím, aby se něco nepodpisovalo, ona vám to poslala už v průběhu února. ***
