File: s139112.htm
Anchor: r6
Date: 39. schůze, 27. května 2025
Speaker: Poslanec Martin Kolovratník

Speech:
Poslanec Martin Kolovratník: Děkuju za slovo. I já budu relativně stručný. Pan ministr ví, že s námi, s opozicí, je dohoda nebo podpora tady toho zákona nebo obecně celé legislativy, ale budu mít jeden konkrétní dotaz, příklad a nechci vás, pane ministře, nijak zkoušet nebo školit, ale v tom, co řeknu, vycházím opravdu z reálné praxe, jakou v současné době při stavu legislativy v České republice máme.
Vy jste zmiňoval, že ty akcelerační zóny, že se tedy budou propisovat, nebo bude s nimi pracováno také za pomoci těch nástrojů územního plánování, politika územního rozvoje, krajské zásady územního rozvojů nebo územní plány.
Já povím jeden příklad, který bohužel je negativní, smutný, když Správa železnic plánovala, začala chystat první vysokorychlostní úsek, ten úsek, takzvaný VRT Polabí na trase Běchovice - Poříčany, tak si požádala o relativně drobnou změnu právě těch ZÚRek, zásad územního rozvoje, Středočeský kraj. Investor si o to požádal, teď se omlouvám, někdy v srpnu, září, na přelomu léta a podzimu 2020 a to vyjádření od krajské samosprávy dostal za čtyři roky. Ten státní investor čtyři roky čekal, než tedy Středočeský kraj, a říkám, byla to tehdy relativně drobná změna těch krajských, středočeských ZÚRek. Neříkám to nijak ironicky nebo kriticky vůči vládní koalici nebo Středočeskému kraji, ale dávám to jako konkrétní ilustrační příklad, že bohužel to možné je, toto se děje. Prosím tedy, jestli pan ministr umí na tohle reagovat, jak se třeba s těmi kraji bude pracovat? Ta otázka, jestli prostě budete schopni tohle zrychlit, anebo jestli to riziko, že zkrátka díky té subsidiaritě, a nemusí to být samozřejmě kraje, mohou to být jednotlivé obce, že tam nějaké riziko takových zpoždění může být. Popřípadě, jak byste si představili s nimi pracovat. děkuju.

