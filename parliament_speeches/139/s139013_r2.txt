File: s139013.htm
Anchor: r2
Date: 39. schůze, 27. května 2025
Speaker: Poslanec Kamal Farhan

Speech:
Poslanec Kamal Farhan:: Vážená paní předsedající, vážené kolegyně, vážení kolegové, já jelikož nejsou ve čtvrtek interpelace a měl jsem to připravené na čtvrtek, tak bych si dovolil načíst tento bod - a požádat vás, abyste ho zařadili do programu jako třeba poslední bod této schůze - s názvem Selhání ministra zdravotnictví ve věci řízení krajských hygienických stanic, který popíšu na případu Zlínského kraje.
Koncem března jsme byli svědky neuvěřitelného morálního i profesního selhání ředitelky Krajské hygienické stanice Zlínského kraje. Jen připomenu to, co je veřejně dostupné. Způsobila nehodu svým služebním vozem, způsobila nehodu vozem Škoda Octavia RS, tedy relativně drahým vozem, poté co ministerstvo šetří, škrtá, škrtá systémová místa a de facto v současné době je podhodnocená hygiena. Zde vidím už první selhání ministra, respektive jeho úřadu. Vůbec nechápu, jak lze zdůvodnit tuto verzi auta pro ředitelku hygieny. Na jedné straně tu vládní strany hovoří o úsporách, škrtání míst, nedostatku peněz, ale ministr Válek dovolí, aby se nakupovala takováto auta.
Připomenu, že při nehodě byl zraněný motorkář - zase z veřejných zdrojů - ředitelka nezastavila, neposkytla pomoc a ujela, incident neoznámila a zatajila ho. Policie ji jako viníka identifikovala až zpětně. Považuji to za závažné selhání, protože tady nejde o nějakou nerozvážnost nebo psychický zkrat, který by šlo, byť těžko, ještě omluvit. Tady je vidět, že paní ředitelka není objektivně schopná vyvodit důsledky svého chování. Právě v tom vidím hlavní problém pro řízení státní, respektive veřejné instituce.
Za třetí - a to s ohledem na výše uvedené je zcela marginální - že došlo ke škodám na majetku, který opět paní ředitelka neřešila.
Pojďme si to tedy shrnout. Na Ministerstvu zdravotnictví, respektive ministr Válek, který je v čele rezortu... Ministerstvu trvalo více než měsíc, než se k případu jasně vyjádřilo. Pan ministr vyzval paní ředitelku k rezignaci po měsíci, co tyto informace se objevovaly v tisku. Nyní, co už uplynuly další dva měsíce, paní ředitelka je stále ředitelkou hygieny a nic se neděje. Pan ministr Válek se opět tváří, že tu není. Je to typický příklad postoje ministra zdravotnictví, který si myslí, že všechno jde vymlčet, a jemu se to bohužel daří.
Bombastická proklamace: Budou léky, až bude lepší počasí. Lepší počasí nepřišlo a s ním nepřišly ani léky. Bude postavena penicilinka, přinesu panu premiérovi, kdy bude penicilinka postavena. Penicilinka, dámy a pánové, penicilinka nikde v České republice. Kde je? Je to penicilinka, kterou svět neviděl, ani my jsme ji neviděli.
Teď je to to samé, proklamace, kdy vyzval paní ředitelku k rezignaci a dva měsíce se zase nic neděje. Ticho po pěšině. Upozorňuji tady na to, protože tohle je přesně styl fungování ministra v jeho funkci.
Celé je to o to horší, že výhrady vůči paní ředitelce nejsou nové. Zaměstnanci, odbory dlouhodobě upozorňují na porušování předpisů, netransparentnost a toxické prostředí, opakovaně. Zase je to z dostupných zdrojů a z dokumentace, kterou tyto organizace posílaly dál. Ministerstvo o jejím stylu a chování vědělo, a dokonce některé stížnosti těchto lidí uznalo, a přesto je paní ředitelka stále ve své pozici a ministerstvo se tváří, že (se) nic neděje.
To je v tomto příběhu jen názornou ukázkou, jak vláda neřeší problémy. Snaží se větší věci vymlčet. Selhání pana ministra se vrší jedno za druhým. Bombastická proklamace, žádné řešení. Deficitně napsaná úhradová vyhláška, žádné řešení. Nedostatek léků a krize dostupnosti zdravotní péče, které se prohlubují, prohlubují se ze stejného důvodu, jako se prohlubuje kauza ve Zlíně. Vymlčuje se vše a o to tady jde. Pokud vláda nejedná, tak je namístě, abychom to zařadili jako nový bod dnešního jednání. Děkuji, na shledanou.

