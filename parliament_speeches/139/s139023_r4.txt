File: s139023.htm
Anchor: r4
Date: 39. schůze, 27. května 2025
Speaker: Poslanec Lubomír Wenzl

Speech:
Poslanec Lubomír Wenzl:: Děkuji za slovo, vážená paní předsedkyně. Páni ministři, kolegyně, kolegové, já předstupuji před plénum Sněmovny se žádostí o zařazení jako prvního bodu programu dnešní schůze dnes bodu s názvem Nábor příslušníků Armády České republiky. Tento bod jsem už opakovaně navrhoval, ale nikdy přijat nebyl, ten čas nám běží a běží v neprospěch Armády České republiky. Musím využít tuto možnost načíst tento bod na program schůze, neboť opět ve čtvrtek, kdy je vyhrazen čas pro interpelace, tak interpelace nebudou.
Této problematice jsem se chtěl věnovat v případě svolané mimořádné schůze týkající se Koncepce výstavby Armády České republiky do roku 2035, ale ta byla následně, dle mého názoru nesmyslně, uzavřena. I sami uslyšíte, že věci, o kterých se chci bavit, to nejsou v žádném případě nějaké informace, které by měly být nějakým stupněm utajovány.
Vláda si stanovila ve svém upraveném programovém prohlášení, které přijala v březnu 2023 v oblasti obrany v kapitole Moderní, akceschopná a stabilní armáda, stanovila si mimo jiné cíl: "Budeme usilovat o zajištění kvalitních podmínek pro vojáky, výkon jejich služby a o plnění náborových cílů". V kapitole Připravení občané je stanoven mimo jiné cíl: "Budeme dále zvyšovat atraktivitu aktivní zálohy. Do roku 2023 provedeme vyhodnocení stávajícího systému a navrhneme jeho úpravy. Budeme podporovat službu studentů v aktivní záloze a přechody příslušníků aktivní zálohy do profesionální armády."
Jak vážně jsou brány tyto cíle a závazky ze strany vlády premiéra Petra Fialy, tak to nám ukazuje současný stav v personální oblasti. Tato problematika je řešena i v aktualizované verzi dokumentu Koncepce výstavby AČR do roku 2035, který byl schválen vládou Petra Fialy v prosinci 2023. Dle této koncepce by v roce 2030, to znamená za necelých pět let, měla mít Armáda České republiky 30 000 vojáků v činné službě a 10 000 příslušníků aktivní zálohy.
Mimochodem, tento údaj byl stanoven i v koncepci, která byla přijata za vlády premiéra Andreje Babiše, takže nejedná se o žádné navýšení cílového stavu, který by si stanovila vláda Petra Fialy. Taková vsuvka, jak je možné, že v době, kdy ministrem obrany byl Lubomír Metnar a premiérem této vlády byl Andrej Babiš, cíle plněny byly? No, odpověď je jednoduchá. Vláda Andreje Babiše totiž silně vnímala důležitost otázky personálního zabezpečení Armády České republiky a na plnění cílů kladla podstatně větší důraz. ***
