File: s139023.htm
Anchor: r2
Date: 39. schůze, 27. května 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji, vážená paní předsedkyně. Kolegyně, kolegové, mám zvláštní název bodu, a pokud byste se podívali do našeho systému, tak byste zjistili, že tento název je shodný s názvem interpelace -⁠⁠⁠⁠⁠⁠ kterou jsem chtěla přednést, kterou už jsem jednou chtěla přednést, ale nedostalo se na mě z časových důvodů -⁠⁠⁠⁠⁠⁠ na pana premiéra. Chtěla jsem ji přednést tento čtvrtek, ale vzhledem k tomu, že nám to nebude umožněno, tak jsem využila této situace.
Bod se jmenuje Zajištění funkčnosti zákona o lobbování, finanční a personální. Proč o tom mluvím? Tady Sněmovna přijala zákon o lobbování a přijetí tohoto zákona bylo jednou z podmínek pro čerpání peněz z Národního plánu obnovy, kolegové, kolegyně. No, to je fajn, že jsme přijali zákon, ale ten zákon vyžaduje, aby až nabude účinnosti, byl uveden ve skutečný život. To znamená, je potřeba ho podpořit finančně i personálně na Ministerstvu spravedlnosti, a protože vrabci něco štěbetali, že k ničemu takovému nedošlo, tak jsem se na to chtěla zeptat.
Domnívám se, že by Evropská unie mohla mít problém s tím, že jsme sice zákon přijali, ale nedali ani korunu na to, aby byl uveden v život, a stane se nefunkčním. Domnívám se, že bychom se takovýmito věcmi měli zabývat. A proč? Protože tady přijímáme i další zákony, které jsou finančně velmi náročné.
Například tady jsme schválili -⁠⁠⁠⁠⁠⁠ jste schválili -⁠⁠⁠⁠⁠⁠ státní realitku, na kterou -⁠⁠⁠⁠⁠⁠ říkáte tomu zákon o dostupném bydlení, nepřinese to ani jeden byt, ale budou se byty lépe přerozdělovat -⁠⁠⁠⁠⁠⁠ tak na to půjde 1,5 miliardy. Bylo to v důvodové zprávě.
Tady se bavíme o povodních, byla půjčka 40 miliard, jenom 4 miliardy na povodně. Bavíme se... Dneska jsem slyšela velkou ódu na digitalizaci stavebního řízení, která se údajně jenom zpozdila o tři měsíce, tady došlo taky k tomu, že se vynaložily velké finanční prostředky na takový paskvil, který nebral v úvahu ani správní řád. Tak kolega, ať se... Já se omlouvám, ale když jsem ho poslouchala, tak jsem opravdu nebyla z toho nadšená, protože nazývat něco, že je zpožděním, když oni nebrali ani v potaz normální věc, jako je doručování, základní věci, které chyběly, tak to není jenom zpoždění. No, ale proč o tom mluvím? Týká se to opět peněz, protože vláda, potažmo kolega David Pražák, celou dobu tady už dlouhodobě tehdy upozorňoval, že jsou tam problémy. Vy jste to ignorovali, jako vláda a pan premiér, měli jste zasáhnout a nedopustit, aby byl takový paskvil spuštěn.
Jedná se o peníze. Na různé věci peníze jsou, tedy nejsou na povodně, ale není ani na zajištění funkčnosti zákona o lobbování. Domnívám se, že bychom se touto problematikou měli zabývat.
Já jsem to schválně otevřela. Je pravda, musím přiznat, že pan premiér chodí na interpelace, na moji interpelaci se nedostalo pouze proto, že už došel čas, nicméně předpokládám, že bych ji mohla přednést ve čtvrtek, kdyby nebyla mimořádná schůze svolána koalicí, takže jsem to musela přednést teď.
Víte, na některé věci peníze jsou, na některé ne, takže na zákon o lobbování peníze nejsou, na realizaci této věci, která... Mimochodem v Evropském parlamentu existuje transparentní registr, registr lobbistů, běžně tam nějakým způsobem funguje, kdežto -⁠⁠⁠⁠⁠⁠ samozřejmě musí se ti úředníci zaplatit, bez toho to nejde -⁠⁠⁠⁠⁠⁠ ale u nás bylo by zajímavé, kdyby nám mohli ministři spravedlnosti i financí vystoupit, jak je to tedy zajištěno. Děkuji za pozornost.

