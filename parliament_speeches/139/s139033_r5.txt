File: s139033.htm
Anchor: r5
Date: 39. schůze, 27. května 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážený pane místopředsedo, děkuji za slovo. Já bych za náš klub hnutí ANO také ráda vyjádřila krátké stanovisko. Navrhovaná právní úprava si klade za cíl transponovat do českého právního řádu změny ve směrnici a uzpůsobit ji ve vztahu k nařízení. Tato povinnost České republiky vyplývá z jejího členství v Evropské unii.
Já tady nebudu opakovat ani slova pana ministra, ani paní zpravodajky, pouze bych ráda zmínila, že návrh zákona nebyl projednán v připomínkovém řízení na základě výjimky udělené na žádost předkladatele Legislativní radou vlády vzhledem ke skutečnosti, že totožná úprava již byla obsažena v předchozím návrhu zákona. To byl sněmovní tisk 863, číslo jednací 748/24, který již prošel připomínkovým řízením a byl projednán a schválen vládou ve znění připomínek obsažených ve stanovisku předsedy Legislativní rady vlády, dle závěru vlády.
Zde byl pouze jeden rozpor a to byl Úřad na ochranu osobních údajů s tím, že tedy předkladatel nevyhověl jeho zásadní připomínce, která jde nad rámec rozsahu předloženého návrhu novely zákona o podnikání na kapitálovém trhu a spočívá v požadavku provést novelu § 2 odst. 1 písm. h) bod 2 tohoto zákona tak, že v něm uvedený jeden z identifikátorů fyzické osoby, rodné číslo, bude nahrazen, a to jiným vhodným identifikátorem, nebo zcela vypuštěn, a to s odkazem na vládou schválenou koncepci eGovernmentu. Předkladatel této zásadní připomínce nevyhověl s odůvodněním, že přístup k rodným číslům je v současné době znovu přehodnocován a v návaznosti na to odmítl učinit krok, který by znamenal nemalé náklady pro subjekty působící na kapitálovém trhu, přičemž použitelnost jiného identifikátoru považuje za diskutabilní.
My si od této změny slibujeme výrazné dopady na podnikatelské prostředí a to je... Snížení administrativní zátěže by se mělo přímo promítnout do snížení nákladů subjektů působících na finančních trzích. Tím by mělo dojít k podpoře finančních trhů napříč Evropskou unií. Snížení administrativní zátěže spočívá hlavně v zúžení definice systematických internalizátorů, které budou nadále existovat pouze pro účastnické cenné papíry, a nikoliv pro dluhopisy a deriváty, čímž se značně sníží povinnost plynoucí z transparence uzavřených transakcí pro tyto subjekty.
V souvislosti s přijetím zákona nejsou očekávané dopady na veřejné rozpočty, lze očekávat minimální navýšení nákladů pro Českou národní banku z důvodu jí nově přiznané pravomoci opatřením obecné povahy zastavit nebo omezit obchodování na regulovaném trhu v krajních situacích v případě nečinnosti organizátora regulovaného trhu. Návrh zákona nejde nad rámec minimální transpozice a je čistě technicistního charakteru.
Vzhledem k transpoziční lhůtě do 29. 9. 2025 souhlasíme se schválením v prvním čtení. Děkuji za pozornost.

