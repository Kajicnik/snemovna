File: s139159.htm
Anchor: r6
Date: 39. schůze, 27. května 2025
Speaker: Poslankyně Renáta Zajíčková

Speech:
Poslankyně Renáta Zajíčková: Dobré odpoledne všem. Když se podíváte na ty, co jsou přihlášeni do obecné rozpravy, tak vidíte, že to jsou moji kolegové z odéesky. A z toho tedy je patrné a z reakcí mých kolegů je patrné, že v našem poslaneckém klubu na tomto není shoda. Mě to samozřejmě mrzí.
Nicméně velmi oceňuju příspěvek mého kolegy Petra Fifky, který tady vlastně popsal, že samozřejmě ta problematika je daleko složitější a že pokud se člověk pustí do regulace čehokoliv, tak vlastně nemusí nikdy skončit, protože pořád je něco, co je buď škodlivé, nebo nebezpečné, že je tedy potřeba tomu pořád jako dávat nějaké bariéry, překážky. To je prostě skutečnost.
Když se podíváme na energetické nápoje, o kterých teď hovoříme, tak si myslím, že to, co tady nezaznělo, je podívat se vůbec na to, jaký byl původní účel energetických nápojů. Energetické nápoje tady byly už před třiceti, čtyřiceti, padesáti lety. To není nic nového. Byl to prostředek, byla to tekutina, byla to pochutina, tekutina, která primárně měla sloužit náročným povoláním: řidičům tiráků, nákladních aut, kteří prostě jezdí tisíce kilometrů, aby neusnuli za volantem, tak si kupovali redbully a podobné drinky. Stejně tak to začali pak používat studenti nebo lékaři na nočních službách právě proto, aby byli bdělí a aby neusnuli. Potud všechno v pořádku.
Jenomže prostě ta situace se za posledních 10 let absolutně změnila a absolutně se vyosila z toho původního účelu. A dneska energetické drinky si vlastně nekupují ti, pro které to bylo původně určeno. Dneska vám ti sportovci a ti lékaři řeknou, že si ty energetické drinky nekupují, protože jsou prostě plné jedů, plné toxinů.
A jediný, kdo si dneska ty energetické nápoje kupuje, jsou naše děti. Naše děti, které když jdou ráno do školy nebo jedou na školní výlet, tak se staví v prvním obchodu, na který narazí, a tam si koupí prostě jednu, dvě, tři plechovky takového redbullu, který tady já mám před sebou. (Ukazuje.) A to si myslím, že musíme vnímat. Tohle je ta změna, kterou přináší nová doba, a přece je naší povinností, nás dospělých, ochraňovat děti před těmito novými lákadly a nebezpečnými a rizikovými látkami. ***
