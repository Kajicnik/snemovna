File: s139161.htm
Anchor: r6
Date: 39. schůze, 27. května 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane místopředsedo. Dámy a pánové, dovolte mi jenom několik malých poznámek, protože se domnívám, že tato novela je velmi důležitá, děkuji všem, kteří se na ní podíleli. A musím říci, že děti školního věku jsou tady v našem zájmu samozřejmě, protože ony se samy nemohou bránit.
Víte velmi dobře, že mám samozřejmě velké liberální sklony, a jak jsem se tady rozohňovala v momentě, kdy chtěli dělat jakýsi registr volných bytů třeba, tak to je zcela nemožné. Ale malé dítě a jeho ochrana a něco jiného je opravdu trošku diametrální rozdíl.
A co se týče ještě těch 16 let, ona už to tu řekla moje ctěná kolegyně, paní profesorka Válková, je to skutečně proto, že si neumím představit, jak by ještě ten učitel měl mít povinnost sledovat, které dítě si to může koupit a které ne. To už teda, já už takhle je považuju za hrdiny, to už si vůbec neumím představit, jak by to v té škole mohli dělat, to fakt nevím.
Na druhou stranu, všimněte si, že tady jsme do jisté míry tolerantní, protože první představy o tom, že budeme kopírovat vlastně omezení, která se týkají alkoholu, jsme nedodrželi, protože se domníváme, že samozřejmě něco jiného je teda panák vodky, něco jiného je energetický nápoj. A pravděpodobně bychom chtěli něco, co by se v praxi, už teď víme, nedodržovalo, čili nemá smysl dávat si takové věci, kde víme, že bychom téměř stoprocentně nemohli pochodit.
Co se týče úlohy rodičů, tak tady bych byla velmi ráda, kdyby samozřejmě aktivně se zapojovali do toho a vysvětlovali dětem, že byť pozor, ten energetický nápoj má jednu velkou jakoby výhodu pro ty děti, on je sladký, on jim chutná. Všimněte si, že se tady nebavíme o zákazu chininových nápojů, protože ony nikomu nechutnají. Ale tady samozřejmě ty děti a sladké je velmi návykové, tak se domnívají, že se nic neděje, protože nápoj je sladký, ale tak tomu není. Takže já doufám, že tady dojde k věcným debatám.
Samozřejmě jsme připraveni na všechna vylepšení, nápady, které budou konstruktivní, tak určitě s nimi rychle pracovat. Ale čas teda pádí... (Předsedající: Čas, paní poslankyně, přesně tak.) a já děkuju.

