File: s139117.htm
Anchor: r4
Date: 39. schůze, 27. května 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek: Děkuji, paní předsedající. Dámy a pánové. Dovolte, abych vám představili návrh zákona, kterým se mění zákon č. 96/2004 Sb., o podmínkách získávání a uznávání způsobilosti k výkonu lékařských zdravotnických povolání a k výkonu činnosti související s poskytováním zdravotní péče a o změně některých souvisejících zákonů, zákon o nelékařských zdravotních povoláních, ve znění pozdějších předpisů. Jedná se o transpoziční novelu, kdy smyslem navrhované právní úpravy je zajistit transpozici směrnice Evropského parlamentu a Rady 2024/505 ze dne 7. února 2024, kterou se mění směrnice o uznávání kvalifikace, pokud jde o uznávání odborných kvalifikací zdravotních sester a ošetřovatelů odpovědných za všeobecnou péči, kteří absolvovali odbornou přípravu v Rumunsku, která by měla být do českého právního řádu implementována.
Součástí tady tohoto návrhu je získání odborné způsobilosti k výkonu povolání praktické sestry a úprava tohoto typu vzdělávání, povinné jednoleté praxe zdravotnického záchranáře, kde dochází k rozšíření možnosti jejího absolvování v rámci výkonu povolání nejen při poskytování akutní lůžkové péče intenzivní včetně péče na urgentním příjmu bez odborného dohledu, ale nově i při poskytování přednemocniční neodkladné péče pod odborným dohledem.
Vzhledem k výše uvedenému vás žádám o podporu předloženého návrhu a jeho schválení v prvním čtení. Děkuji.

