File: s139161.htm
Anchor: r2
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková: Tak teď nevím, jestli má říct pane místopředsedo... děkuju, paní místopředsedkyně i místopředsedo, za udělení slova. Milé kolegyně, milí kolegové, mně by měl stačit teda opravdu ten krátký interval dvou minut, protože nic nového, světoborného neřeknu. Naprosto podporuji to, co tady zaznělo z úst mých kolegyň poslankyň Ochodnické, Zajíčkové a samozřejmě chci na tomto místě poděkovat, i když to nechtěla, paní profesorce Adámkové, naší poslankyni, protože všichni na tom se podíleli, a tu míru toho rozsahu podílení se přesně neznám a je úplně nepodstatná.
Myslím si, že je důležité, abychom skutečně nezdržovali a schválili tento pozměňovací návrh. A schválili vůbec tu normu. A jenom chci připomenout, já jsem se na to ptala a chtěla jsem se zeptat, tam je určitá diskuse o těch 15, 16 letech a z logiky věci vyplývá, že jsou některé ty deváté třídy namixovány, že už jsou tam šestnáctiletí. Takže i když paní Renato Zajíčková souhlasím, vaším prostřednictvím, pane místopředsedo, s tím, co říkáte, že do 15 by to mělo stačit, protože taková obecná hranice pracovněprávní, i když jsme to snížili, trestněprávní a tak dále, tak nedovedu si představit ve třídě, že by někdo si to kupoval, druhý nekupoval, kupoval by to pro toho, komu ještě není teda těch, teda ten, kterému už je, by to kupoval pro toho, komu ještě není 15 roků.
Takže je v našem zájmu, myslím, abychom to zregulovali dobře, abychom schválili tu vyšší věkovou hranici, to znamená těch 16 let. A opravdu já si myslím, že rozumný argument proti tomuto návrhu tady nezazní. A pokud, tak jsem napjatá, jaký bude. Děkuji.

