File: s139111.htm
Anchor: r2
Date: 39. schůze, 27. května 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček: Pane místopředsedo, děkuji ještě jednou za slovo. Takže druhý tisk, který předkládám, je tisk číslo 969, tedy vládní návrh zákona o urychlení využívání obnovitelných zdrojů energie a o změně souvisejících zákonů, zákon o urychlení využívání obnovitelných zdrojů energie, jak již bylo řečeno, sněmovní tisk969.
Tento tisk předkládá nový zákon o urychlení využívání obnovitelných zdrojů energie a soubor změn řady dalších zákonů, aby bylo zajištěno komplexní provázání na další úpravu v povolovacích procesech pro obnovitelné zdroje energie. Balíček upravuje proto také změnu zákona o ochraně přírody a krajiny, změnu zákona o posuzování vlivu na životní prostředí, změnu stavebního zákona, změnu zákona o jednotném environmentálním stanovisku a zákona o podporovaných zdrojích energie.
Předkladatelem je tedy, jak už bylo řečeno, Ministerstvo průmyslu a obchodu a spolupředkladatelé jsou Ministerstvo životního prostředí a Ministerstvo pro místní rozvoj.
Návrh zákona transponuje některá ustanovení revidované směrnice o podpoře využívání energie z obnovitelných zdrojů energie z roku 2023 v částech, které mají za cíl dále urychlit využití a rozvoj obnovitelných zdrojů.
Hlavním účelem návrhu zákona je urychlení využívání energie z obnovitelných zdrojů, zejména prostřednictvím vymezení oblastí pro urychlení využívání obnovitelných zdrojů energie, takzvaných akceleračních oblastí, ve kterých budou záměry pro využití energie z obnovitelných zdrojů energie povolovány ve zvláštním zjednodušeném procesním režimu.
Z pohledu podrobností k vymezení jednotlivých oblastí, tak jednotlivé oblasti budou vymezeny jako specifické oblasti v politice územního rozvoje České republiky, kde aktuálně je s účinností od 1. března 2025 vymezena jedna nezbytná oblast pro fotovoltaické elektrárny a druhá nezbytná oblast pro větrné elektrárny.
Takzvané akcelerační oblasti budou vymezovány na základě kritérií vyplývajících ze zákonných požadavků na ochranu jiných veřejných zájmů. Základní limity zcela vylučující vymezení akceleračních oblastí v určitých územích stanoví nařízení vlády jako prováděcí právní předpis k tomuto zákonu.
Jinak tedy samotné akcelerační oblasti budou vymezovány podle jejich významu na třech úrovních za využití nástrojů územního plánování tak, aby byla zajištěna koordinace všech veřejných zájmů v území pro jejich vymezení, a to ve třech oblastech. První, tedy oblasti místního významu, budou vymezeny územními plány, dále pak oblasti nadmístního významu budou vymezeny zásadami územního rozvoje a oblasti celostátního významu budou vymezeny územním rozvojovým plánem.
Společně s územně plánovací dokumentací příslušné úrovně bude pro každou akcelerační oblast také pořízeno územní opatření, ve kterém budou stanoveny podrobné a specifické podmínky pro danou oblast. Dále z pohledu takzvané EIA územně plánovací dokumentace a všechna z ní pořizovaná územní opatření podléhají společnému posouzení vlivu na životní prostředí. Pokud bude záměr splňovat podmínky a zmírňující opatření stanovené v územním opatření a budou splněny i další podmínky vyplývající ze směrnice, pak nebudou tyto záměry EIA podléhat.
Jinak samotný tisk, samotný návrh zákona navazuje na předchozí zákonné aktivity v oblasti obnovitelných zdrojů, a to tedy v oblasti návrhů balíčků takzvaně lex OZE I, lex OZE II a lex OZE III.
Na závěr dovolte, abych tímto požádal Sněmovnu o projednání a vyslovení souhlasu v režimu § 90 odst. 2 jednacího řádu. Děkuji za pozornost.

