File: s139142.htm
Anchor: r1
Date: 39. schůze, 27. května 2025
Speaker: Poslankyně Hana Naiclerová

Speech:
Poslankyně Hana Naiclerová: Děkuji za slovo, pane předsedající. Já jsem původně nechtěla vystupovat, ale chci podpořit tento pozměňovací návrh kolegy Kuchaře, protože to sleduji dlouhodobě. Nejsem odborníkem ve zdravotním výboru, ale vím, že zdravotní výbor to vlastně většinou schválil. Zároveň to podporuje Česká lékárnická komora. Jaké jiné autority ještě bychom chtěli, když jsme viděli, jak názor antimonopolního úřadu vlastně je úplně strhán, protože on je promonopolní, prooligopolní, a já k tomu přistupuju tak, že jsem prostě šla a obešla ty lékárny, zeptala se těch lidí. Znám ty lidi, kteří podnikají v tomto oboru, vážím si jich, jsou to specialisté, jsou to magistři, magistry, poradí nám v podstatě nad rámec toho, než to, že jenom nám vydají lék. My přece nechceme obchodní zástupce, kteří makají na marže, ale jde nám o zdraví. O nic menšího než o zdraví.
Tak jsem vás chtěla poprosit, abyste se ještě jednou zamysleli a abychom se s těmi řetězci a s těmi tlaky lobbistů vypořádali tak, jak v jiných zemích Evropy. Už jsme to jednou viděli v potravinářství nebo v obchodech, kde se nám ty malé obchůdky úplně vytratily, a podléháme diktátu těch velkých nadnárodních řetězců, ale tady nám jde ještě o zdraví. Je to ještě o stupínek víc než ty potraviny a jiné zboží. Takže prosím, podpořme jej. Děkuju.

