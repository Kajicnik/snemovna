File: s139147.htm
Anchor: r6
Date: 39. schůze, 27. května 2025
Speaker: Poslanec Tom Philipp

Speech:
Poslanec Tom Philipp: Děkuji, vážená paní předsedající. Vážené dámy a pánové, dovolte mi, abych podpořil pozměňovací návrh, který předložil pan kolega Vít Kaňkovský, Tom Philip, Martina Ochodnická, Michaela Šebelová a Zdeňka Němečková Crkvenjaš. Je to pozměňovací návrh 6221. K tomuto pozměňovacímu návrhu dala podnět Národní rada osob se zdravotním postižením prostřednictvím svého předsedy pana Václava Krásy. A jde nám tady o to, že v příloze zákona jsou nastaveny odlišné podmínky pro opravu vozíků, které jsou v cirkulaci, to znamená, jsou v majetku zdravotní pojišťovny a těch, které vlastní přímo ti vozíčkáři. V praxi to pak znamená, že opravy vozíků, elektrických vozíků jsou jiným způsobem hrazeny u elektrických vozíků v majetku pojišťovny a u těch, které vlastní přímo ti pacienti, a to samozřejmě tak, že ty, které vlastní pacienti, jsou hrazeny méně. Proto si dovolujeme navrhnout aspoň částečnou nápravu tohoto nerovného stavu, a to v oblasti výměny baterií. Jejich potřeba v průběhu života toho elektrického vozíku nutně přichází a hledali jsme proto mechanismus, jak toto napravit, s tím, že pojišťovny budou nově povinny hradit právě u invalidních vozíků, zafinancovat z veřejného zdravotního pojištění výměny těchto baterií nebo nápravu eventuálních jiných škod na vozíku. Děkuji vám za podporu tohoto pozměňovacího návrhu.

