File: s139072.htm
Anchor: r8
Date: 39. schůze, 27. května 2025
Speaker: Poslanec Igor Hendrych

Speech:
Poslanec Igor Hendrych:: Děkuji vám za slovo, vážená paní místopředsedkyně. Vážený pane ministře, dámy a pánové, budu se snažit být stručný, byť jsem to původně v plánu úplně neměl, ale pokusím se zrychlit i tempo své řeči. Předchozí debata byla velmi užitečná, rád jsem ji vyslechl, nicméně byl bych rád, kdybych připomněl ještě jeden velmi podstatný faktor, proč se zabýváme touto novelou. Tímto faktorem je, respektive jejím záměrem, snížení počtu odsouzených v nepodmíněném výkonu trestu odnětí svobody. Česká republika je na tom v mezinárodním srovnání velmi špatně: vysoká recidiva, naplněné až po okraji v uvozovkách, respektive přeplněné věznice, vysoký poměr lidí ve výkonu trestu v přepočtu na obyvatele. To byl jeden ze základních leitmotivů, proč se tahleta novela začala projednávat a jsme těsně před jejím schválením. Ambice je správná tady v tomto smyslu, tedy skutečně tato zákonná úprava by mohla pomoci snížení počtu. Uvidíme, co ukáže praxe.
Nicméně trošku se obávám toho, jestli jsme na to připraveni v jiných ohledech, protože v okamžiku, kdy bude udělováno daleko více alternativních trestů, tak bude mít mnohem více práce Probační a mediační služba České republiky a ona už v současné době je přetížená. Já o tom tady hovořím opakovaně, už po mnohokrát, ani nevím kolikrát. Má pouze pět set úředníků a asistentů a ti mají nyní v podstatě ročně sto případů, přitom optimum by byla zhruba polovina - tak se vyjadřují i zástupci přímo Probační a mediační služby - tak aby tu práci mohli dělat poctivě, pořádně a v klidu. Zatím nemám žádný signál o tom, že by se počet těch zaměstnanců, respektive úředníků Probační a mediální služby, měl navyšovat. Já si myslím, že právě tohle by měl být nějaký další úkol, který by měl navazovat na novelu trestního zákoníku a mělo by to proběhnout relativně rychle. V případě, že ne, tak se opravdu bojím, že může dojít až ke kolapsu této služby. Už dneska má problémy s personálem. Je demotivován jednak tou přetížeností, jednak i relativně nízkými platy.
Tristní situace je také v další oblasti, která by měla pomáhat lidem po výkonu trestu, a to je v počtu a přetíženosti sociálních kurátorů, kterých je rovněž zoufale málo. Nedávno jsem na tohle téma organizoval v Poslanecké sněmovně seminář a tam to jednoznačně vyplynulo. Obecně je celkově systém postpenitenciární péče v České republice na velmi špatné úrovni. Věnujme prosím pozornost i tady těmhletěm záležitostem. Následně je to už zjevně úkol pro novou vládu, a ať bude jakákoliv, tak si myslím, že by to mělo být jedno z prioritních řešení. ***
