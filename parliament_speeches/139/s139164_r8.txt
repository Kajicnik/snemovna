File: s139164.htm
Anchor: r8
Date: 39. schůze, 27. května 2025
Speaker: Poslankyně Jana Berkovcová

Speech:
Poslankyně Jana Berkovcová: Děkuji za slovo. Dámy a pánové, já jsem vystupovat nechtěla, protože jsem nechtěla přispět k tomu protahování tady toho druhého čtení, nicméně protože kolegové z našeho klubu vystoupili kriticky, tak já musím jako zase za náš klub vystoupit jako spolupředkladatelka tohoto zákona kladně a zastánkyně tohoto návrhu.
Tady padaly argumenty typu o schopnosti nebo neschopnosti rodičů si vychovávat své děti a proč by to měla za ně suplovat škola. Tak ale proč tedy regulujeme u dětí cigarety, alkohol? Vždyť to je vlastně podobné! My nechceme, aby děti požívaly alkohol a kouřily, a také to nenecháváme jen na rodičích, také na to máme zákon.
Takže prosím vás, pojďme řešit školu, školní výuku, protože o to nám jde, aby ty podmínky ve škole děti měly takové, aby se mohly kvalitně vzdělávat. My tady pořád řešíme zhoršující se psychické zdraví dětí. Máme málo psychologů, máme málo psychiatrů, dětem se zhoršuje psychické zdraví, ale odborníci potvrzují, že na tom mají zásluhu právě i tyto energetické nápoje, neboli, jak tady zaznělo, chemické koktejly kofeinu, taurinu a vysokého podílu cukru. A ty děti, které jsou tím nadopované, nabuzené, v noci, nespí, tráví čas na sítích, ráno ve škole jsou už nemohoucí, unavené, tak to opět zahánějí těmito nápoji, a je to začarovaný kruh. A dlouhodobé užívání právě zvyšuje sklon k depresím, k různým psychickým potížím a psychiatrickým potížím.
Takže pojďme řešit psychické zdraví dětí tím, že změníme jejich životosprávu, pomůžeme tím, než stále hledat více a více psychologů a psychiatrů. Děkuji. (Potlesk části poslanců hnutí ANO 2011.)

