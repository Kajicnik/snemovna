File: s139022.htm
Anchor: r6
Date: 39. schůze, 27. května 2025
Speaker: Poslanec Petr Sadovský

Speech:
Poslanec Petr Sadovský:: Děkuji, paní předsedkyně. Kolegyně, kolegové, já bych vás rád požádal o zařazení nového bodu, který se bude jmenovat Stav České pošty po zásahu pana ministra Rakušana. Dovolte mi, abych tady vystoupil s naléhavou výzvou k diskusi o této problematice, která se týká našeho v podstatě národního podniku České pošty.
Plánovaný prodej Balíkovny, donedávna jediné výdělečné části České pošty, vzbuzuje v mnoha z nás velké obavy. Ta otázka si zasluhuje naši pozornost a myslím si, že si to zaslouží i diskusi na toto téma. Vezměte si, v jakém stavu je dneska Balíkovna. Co se stalo? Na malých městech se zrušily pošty. V podstatě za ty čtyři roky, co to měl pod prsty ministr Rakušan, tak tu poštu ještě víc zničil, než byla. Je nezbytné a důležité, abychom získali detailní představu o aktuálním stavu uvnitř České pošty, protože dřívější prohlášení o potřebné transformaci této státní instituce stále nenacházejí reálnou podobu. Nevidíme žádný pokrok v tom, co se děje. Namísto pokroku sledujeme, jak se pošta vzdaluje od svých základních funkcí a směřuje k pouhé administrativní roli. Každá doručovací služba, která je na našem území, ať to je domácí, ať to je zahraniční, tak funguje lépe než Česká pošta, respektive než Balíkovna. ***
