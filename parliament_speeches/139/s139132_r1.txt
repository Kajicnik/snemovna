File: s139132.htm
Anchor: r1
Date: 39. schůze, 27. května 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní místopředsedkyně. No, hlasování o jednotlivých pozměňovacích návrzích trošku mění situaci. My jsme velice překvapeni, že tato vláda, která má takový problém - takový problém, který budeme řešit zítra na mimořádné schůzi - kde tady vlastně 13 miliard, 12 miliard nám tady zmizelo neznámo kde a podíleli se na tom čelní představitelé vlády, tak není schopna zvednout, její koaliční poslanci, ruku ani pro jeden z pozměňovacích návrhů na pomoc zvýšení částek příspěvku na péči u dospělých ve stupni závislosti jedna a dvě, to znamená pro ty nejzranitelnější, a dokonce ani pro ten, řekla bych, mírnější návrh naší poslankyně Jany Pastuchové. Říkám znovu, to jsou ti nejzranitelnější z nás, kteří s námi žijí.
A co je tedy pro mě obzvlášť alarmující, že výbor pro sociální věci doporučil pozměňovací návrh a ministr práce a sociálních věcí řekne proti. Slyšíte, vážení občané? Proti! Řekl ministr práce a sociálních věcí za KDU-ČSL. To bych chtěla, aby tady zaznělo, a proto já beru pět minut na poradu klubu hnutí ANO. My se musíme poradit, jak budeme hlasovat o zákonu jako celku. Děkuji. (Potlesk poslanců hnutí ANO 2011.)

