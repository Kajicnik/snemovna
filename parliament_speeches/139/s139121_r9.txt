File: s139121.htm
Anchor: r9
Date: 39. schůze, 27. května 2025
Speaker: Poslanec Michael Kohajda

Speech:
Poslanec Michael Kohajda: Tak děkuji, paní předsedkyně. Vážené kolegyně, vážení kolegové, já jenom velmi krátce. Jenom s paní kolegyní, vaším prostřednictvím, nebudu souhlasit v tom, že není zájem mladých lidí o studium nelékařských zdravotnických profesí. Když vezmu třeba příkladmo zdravotnického záchranáře, který je relativně akční záležitostí, tak na naší univerzitě můžeme přijmout necelou pětinu zájemců o toto povolání do prezenčního studia, a to z důvodu, že nemáme dostatečnou finanční podporu pro prostorové vybavení a pro vybavení technické, například pro praktické výuky.
To znamená, stát dnes určuje a přispívá finančně na tu výuku, ale nepřispívá na to, abychom mohli vytvářet dostatečné prostory pro výuku.
Jestli se tady společně shodneme, že do budoucna potřebujeme absolventy v těchto oborech, tak musí být řečeno i to B, to znamená, stát musí adresně poskytnout finanční prostředky investičního charakteru na vytvoření těchto výukových prostorů.

