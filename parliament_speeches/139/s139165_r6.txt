File: s139165.htm
Anchor: r6
Date: 39. schůze, 27. května 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka: Děkuji. Velmi bedlivě poslouchám tu debatu, úplně rozumím své ctěné kolegyni Janě Berkovcové a souhlasím s ní. Stejně jako souhlasím s paní kolegyní Zajíčkovou, i když mobily a energetické nápoje jsou prostě jakoby něco jiného. My nemůžeme zakazovat cigarety a alkohol a Red Bully, mobilní telefony, to je prostě skutečně v té rodině i třeba někdy nějaká nutnost, ale ve školách můžeme zakázat všechno. Ať školní řád zakáže pití energetických nápojů, ať školní řád zakáže mobily, já jsem jenom pro, ale nevím, jestli to máme přesouvat právě na půdu Poslanecké sněmovny právě vzhledem k tomu, že skutečně - a rozumím tomu u alkoholu, u cigaret a tak dále, proto jsem takhle na vážkách, proto tady to poslouchám a cizeluji si svůj vlastní názor - že to, co my nemůžeme skutečně dovymáhat, tak je to špatně. Proto já říkám, že my tady opravdu někdy suplujeme nezodpovědné rozhodování a výchovu rodičů.
Já tomu rozumím u pedagogických pracovníků, protože vy jste v té první linii, kteří to vidí. Vím, jakým způsobem se posouvají hranice výchovy u dětí. Také jsou v první linii pedagogičtí pracovníci nebo sociální pracovníci, OSPODy. Máme čím dál tím větší množství ohrožených dětí i díky telefonům, díky třeba energetickým nápojům, ale je to opět zodpovědnost rodičů. Tak já se ptám, do jaké míry potom do budoucna budeme tu zodpovědnost v Poslanecké sněmovně za ty ostatní lidi posouvat? Kde jsou vlastně ty hranice? Ale rozumím těm konkrétním pozměňovacím návrhům a určitě se budu na základě toho rozhodovat, protože můj názor není konečný. Proto se těším i na vystoupení všech těch, kteří jsou odpůrci tohoto zákona. Děkuji.

