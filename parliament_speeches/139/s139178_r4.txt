File: s139178.htm
Anchor: r4
Date: 39. schůze, 27. května 2025
Speaker: Místopředseda PSP Jan Bartošek

Speech:
Místopředseda PSP Jan Bartošek: Děkuji za slovo, vážená paní místopředsedkyně. Nejprve dovolte, abych poděkoval všem kolegyním a kolegům, protože tento návrh byl projednán a podpořen zástupci všech poslaneckých klubů. Ve stručnosti, co tento návrh zákona přináší. Primárním cílem je v souladu s usnesením výboru pro civilní nouzové plánování číslo 508, přijatým během 82. schůze výboru pro civilní nouzové plánování ze dne 7. září 2022 připravit právní prostředí a realizovat změnu organizační složky státu, která vykonává zřizovatelskou funkci pro Státní ústav jaderné, chemické a biologické ochrany tak, aby se ze Státního úřadu pro jadernou bezpečnost převedly na Ministerstvo vnitra. S tímto záměrem je navrhováno přechodné ustanovení, na základě kterého ze zákona dojde ke změně organizační složky státu vykonávající zřizovatelskou funkci.
Dále ve vztahu k § 65 zákona o požární ochraně by mělo dojít k rozšíření výčtu jednotek HZS rovněž o jednotku Střední odborné školy požární ochrany a Vyšší odborné školy požární ochrany. Tato škola je podle § 5 zákona o Hasičském záchranném sboru vedle Generálního ředitelství HZS kraje a Záchranného útvaru HZS České republiky rovněž součástí HZS, avšak ustanovení § 65 zákona o požární ochraně dosud nepočítalo s možností, že by v jejím rámci fungovala jednotka požární ochrany.
Třetí, poslední úprava je v § 43, která se týká poskytování humanitární pomoci, kdy zjednodušuje převod humanitární pomoci jak od HZS směrem k územně správním celkům nebo osobám, ale i opačnou cestou. Je to zjednodušení tohoto procesu. Jenom říkám, že v návrhu byla účinnost, která v současné době už není platná. Připustíte-li to podle § 90 do zrychleného čtení, tak potom v podrobné rozpravě načtu úpravu účinnosti. Děkuji.

