File: s139066.htm
Anchor: r4
Date: 39. schůze, 27. května 2025
Speaker: Poslanec Michal Zuna

Speech:
Poslanec Michal Zuna:: Děkuju za slovo, paní předsedkyně. Já chci navázat na předřečníky a rovněž podpořit pozměňovací návrh, který evidujeme pod písmenem C k zákazu nebo respektive kriminalizaci komunistické ideologie. Z mého pohledu je zcela namístě postavit nacismus a komunismus do stejné roviny, protože to vnímám i jako historický dluh vůči tisícům obětí komunistického režimu v letech 1948 až 1989.
Jen si připomeňme, že vlivem tohoto režimu zemřelo několik tisíc lidí, ať už to bylo ve vykonstruovaných justičních procesech v padesátých letech, ať už to byli zavraždění lidé, kteří toužili po svobodě a byli zavražděni na hranicích Československé socialistické republiky v rámci toho, že chtěli opustit tuto zemi, anebo i můžeme připomenout rok 1968, kdy rovněž bylo zavražděno několik desítek, respektive několik málo stovek občanů Československa. Za vším stála komunistická ideologie.
Není to jen otázka historie a historického vypořádání, ale i rovněž otázka budoucnosti tak, aby i v oblasti, řekněme, prevence před touto hrůznou komunistickou ideologií, tak jsme měli tento nástroj v našem právním řádu. Děkuju.

