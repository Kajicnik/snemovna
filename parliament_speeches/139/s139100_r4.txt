File: s139100.htm
Anchor: r4
Date: 39. schůze, 27. května 2025
Speaker: Poslanec Petr Letocha

Speech:
Poslanec Petr Letocha: Děkuji za slovo, vážený pane předsedající. Vážené kolegyně, vážení kolegové, poslanecký pozměňovací návrh, který původně požadoval plošný zákaz tlumičů určených pro krátké zbraně, Sněmovna ve třetím čtení, jak všichni víme, v březnu nepřijala. Senát tak předložil vlastní úpravu. Tlumiče pro krátké zbraně k civilnímu použití zůstávají obecně zakázané. Ale střelnice, což je něco, což byl jeden z důvodů, proč jsme to tady ve Sněmovně nakonec neprohlasovali, tak střelnice by nově mohly žádat o výjimku maximálně na tři tlumiče pro každou ráži, a to výhradně pro použití na dané otevřené střelnici.
Jedná se o kompromisní řešení. Na jedné straně senátoři v návrhu reflektují potřebu střelnic chránit sluch a snižovat hlukovou zátěž okolí, na straně druhé zohledňují vážná bezpečnostní rizika spojená s tlumiči, na která jsme při projednávání návrhu zde ve Sněmovně upozorňovali.
Připomenu jen zde opakovaně zmiňovaný případ vražd v Klánovickém lese, kde právě tlumič výrazně zkomplikoval následné vyšetřování. Stejné nebezpečí představuje každý trestný čin, u něhož policie spoléhá na takzvané horké stopy a na okamžitou reakci veřejnosti. Jsem přesvědčen, že předložený senátní pozměňovací návrh představuje rozumný kompromis. Děkuju za příležitost promluvit.

