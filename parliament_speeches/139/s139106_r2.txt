File: s139106.htm
Anchor: r2
Date: 39. schůze, 27. května 2025
Speaker: Poslanec Jiří Kobza

Speech:
Poslanec Jiří Kobza: Děkuji, pane předsedající. Dámy a pánové, já nechci tuto diskusi nějak prodlužovat, ale rád bych vás seznámil s posudkem, který jsem dostal z Ústavu patologické fyziologie a laboratoře experimentální neurofyziologie z Biomedicínského centra z Lékařské fakulty z Plzně, co se týče argumentace pro tlumiče na krátké zbraně, kdy v otázce sebeobrany v obydlí je považován tlumič za zcela nenahraditelný při sebeobraně v těch nejvíc citlivých prostorech, to znamená sebeobranu v uzavřených prostorech.
Význam tlumiče v sebeobraně při násilném vloupání už tady zmínil kolega Sadovský, kdy se píše, že vlastně tlumič hluku chrání obránce i ostatní přítomné členy rodiny před akustickým traumatem. To by navodilo stav zcela neslučitelný se schopností efektivně se bránit. Já bych jenom připomněl, že - je zde spousta doktorů, kteří to potvrdí - že centrum rovnováhy se nachází v ušním systému. To znamená v momentě, kdy dojde k nějakému traumatickému vjemu, tak dochází k narušení i tohoto systému rovnováhy. Akutní akustické trauma způsobí tedy nejenom poruchy sluchu, poruchu rovnováhy a stoje, kognitivní zmatenost, nevolnost, nystagmus a další, což vyústí ve smyslové poruchy včetně poruch zraku, rozostřeného a roztřeseného vidění. To je uváděno ve zprávě Department of Different Center of Excellence for Trauma, Aural Blast Acoustic Trauma and Hearing Loss z roku 2018. (Hluk v sále přetrvává.)
Výstřel v uzavřeném prostoru v kontextu sebeobranné situace činí trvalé poškození sluchu, potenciálně i rovnovážného systému prakticky nevyhnutelným. To se týká jak obránce, tak všech přítomných členů rodiny včetně dětí. Omezené uzavřené prostory v obydlí povedou k odrazu zvukových vln, k multiplikaci jejich efektů na všechny osoby přítomné v místnosti. Akutní ztráta sluchu znemožní orientaci v komplexní sebeobranné situaci, což přímo ohrožuje zdraví a život zúčastněných, zejména vniklo-li do obydlí více útočníků. V extrémním stresu sebeobranné situace si člověk neuvědomí, že má poškozený sluch. Bude předpokládat, že nic neslyší, protože hrozba již pominula a snadno přeslechne chování útočníka či další hrozby. Pro bezpečnost je klíčové chránit sluch obránců. Užití tlumiče zvyšuje přesnost střelby. Dochází ke snížení rozptylu zásahu na zhruba polovinu, tím se snižuje riziko ohrožení okolí. To je v sebeobranné situaci kýžený efekt. Váha tlumiče přidaná na konci hlavně zvyšuje stabilitu zbraně, čímž dokáže zvyšovat její spolehlivost a snižuje pravděpodobnost závady, známé jako limp wristing, což znamená, zabrání přebití náboje a vede k záseku zbraní.

