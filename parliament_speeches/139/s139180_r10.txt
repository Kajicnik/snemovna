File: s139180.htm
Anchor: r10
Date: 39. schůze, 27. května 2025
Speaker: Poslanec Petr Liška

Speech:
Poslanec Petr Liška: Děkuji, pane předsedající. Vážené dámy, vážení pánové, dovolte mi, abych podal zpravodajskou zprávu k návrhu zákona, kterým se mění zákon č. 170/2002 Sb., o válečných veteránech, který předložila skupina poslanců zastoupená Janem Hofmannem. Návrh zákona byl rozeslán poslancům jako tisk959v dubnu tohoto roku a vláda zaslala souhlasné stanovisko k tomuto zákonu v květnu tohoto roku.
Zákon o válečných veteránech nebyl od roku 2002 dosud komplexně novelizován, aktuální právní stav nereflektuje v oblasti péče reálné potřeby válečných veteránů a jejich osob blízkých a neodpovídá potřebám dobré praxe. Aktuální právní úprava vede k přílišné administrativní zátěži.
Přijetím úprav stávajícího zákona dojde k upravení udělování osvědčení válečného veterána, dále k upravení podmínek pro jmenování válečných veteránů do vyšších vojenských hodností a především pak budou upraveny podmínky pro vytvoření systému péče o válečné veterány, který bude srovnatelnější s dalšími členskými zeměmi NATO. Nabídka a zajištění zprostředkování péče bude srozumitelná, flexibilní, přehledná, odpovídající potřebám válečných veteránů a osobám blízkým. Příspěvky v oblasti péče budou zacíleny na válečné veterány ve starobním a invalidním důchodu.
Návrh nastaví takové podmínky pomoci a podpory, které zajistí válečným veteránům a osobám blízkým důstojné žití.
Navrhovaná právní úprava má dopad pro státní rozpočet, pro rok 2025 se jedná o částku 41 milionů korun.
A dovolím si ještě upozornit, že v podrobné rozpravě bych rád načetl legislativně technické úpravy. A to je všechno. Děkuji.

