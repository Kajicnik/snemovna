File: s139116.htm
Anchor: r6
Date: 39. schůze, 27. května 2025
Speaker: Poslanec Petr Letocha

Speech:
Poslanec Petr Letocha: Děkuji za slovo. Vážená předsedkyně, vážení členové vlády, vážené kolegyně, vážení kolegové, jak již uvedl pan ministr, cílem návrhu je zajistit provedení směrnice Evropského parlamentu a Rady EU číslo 2022/2557 ze dne 14. prosince 2022 o odolnosti kritických subjektů. Nová směrnice zcela nahrazuje směrnici Rady 2008/114/ES ze dne 8. prosince 2008 o určování a označování evropských kritických infrastruktur a o posouzení potřeby zvýšit jejich ochranu, která byla v roce 2010 transponována do krizového zákona.
Vzhledem k rozsahu úprav požadovaných směrnicí Ministerstvo vnitra připustilo k vyjmutí problematiky kritické infrastruktury z krizového zákona a vytvoření nového samostatného zákona, ve kterém jsou zapracovány jak požadavky směrnice, tak i zkušenosti z dosavadní aplikační praxe krizového zákona v oblasti ochrany kritické infrastruktury, tedy takové infrastruktury, která je zásadní pro chod státu a jeho nejdůležitějších složek. Dosavadní právní rámec ochrany kritické infrastruktury se totiž ve světle aktuálních bezpečnostních rizik jeví jako nedostatečný a aplikační praxe ukázala zásadní problémy, mezi které patří zejména složitý a zdlouhavý proces určování kritické infrastruktury, nejednotnost a zpoždění v předávání informací způsobenou decentralizací u nestátních subjektů kritické infrastruktury, nedostatečná úroveň zabezpečení informací či absence sankcí, která znemožňuje praktickou vymahatelnost požadavků zákona.
Cílem návrhu je zajistit vyšší ochranu strategických subjektů a jejich služeb, posílit bezpečnost státu a zvýšit důvěru poskytovatelů kritické infrastruktury ve státní správu. Mezi klíčové změny, které navržená úprava přináší, tedy patří posílení digitalizace krizového řízení a ochrany kritické infrastruktury prostřednictvím informačního systému krizového řízení a portálu kritické infrastruktury, což umožní efektivnější sdílení informací mezi státní správou a soukromým sektorem, dále zavedení systému ověřování spolehlivosti pracovníků subjektů kritické infrastruktury a konečně také ochrana informací důležitých pro řešení krizových stavů a bezpečnost kritické infrastruktury.
Naprostá většina nově předpokládaných subjektů kritické infrastruktury vzejde v souladu s obsahem transponované směrnice ze soukromého sektoru. Podle současných kritérií lze na území České republiky identifikovat asi 200 subjektů kritické infrastruktury a 1 300 prvků kritické infrastruktury. Po nabytí účinnosti tohoto návrhu zákona a příslušných prováděcích právních předpisů lze v horizontu cirka jednoho roku očekávat nárůst povinných osob o více než dvojnásobek oproti současnému stavu. S tím lze samozřejmě očekávat zvýšené rozpočtové náklady, jejichž financování by mělo být kryto z již schválených limitů jednotlivých rozpočtových kapitol. ***
