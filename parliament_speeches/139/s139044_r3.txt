File: s139044.htm
Anchor: r3
Date: 39. schůze, 27. května 2025
Speaker: Poslanec Martin Kolovratník

Speech:
Poslanec Martin Kolovratník:: Jenom na úvod, kolegyně, kolegové, povím nebo poprosím o vaši pozornost. Jsou to čtyři body. Děláme je proto, že je nový zákon z dílny pana ministra kultury Martina Baxy a celý systém Státního fondu audiovize se mění. Takže se omlouvám, moje povídání bude hlavně kvůli stenozáznamu protokolu o něco delší. Budu opravdu co nejstručnější, ale prosím o vaši pozornost a v momentě, kdy budu popisovat hlasovací lístky, taky pečlivost, protože jmen tam tentokrát bude velké množství a hrozí potenciálně velké množství neplatných lístků.
Teď tedy, jsou to celkem čtyři nové rady tohoto Státního fondu audiovize. Je to proto, že 1. ledna letošního roku vstoupila v účinnost novela zákona (č.) 496/2012, o audiovizuálních dílech a podpoře kinematografie. V souladu s touto novelou nově tedy budeme muset zvolit čtyři nové rady tohoto Státního fondu audiovize. Ty rady se jmenují: první je rada Státního fondu pro poskytování podpory kinematografie, druhá je rada tohoto fondu pro poskytování podpory televizních děl, třetí je rada pro poskytování podpory animovaných audiovizuálních děl a videoher a konečně čtvrtá rada pro poskytování podpory infrastruktury audiovize. Každá z těchto rad bude samostatný volební bod.
Dále uvádím, že každá rada bude mít dle zákona nově 5 členů a jejich funkční období bude tříleté. Tyto rady, až budou zvoleny, nahradí dosavadní celou jednu radu Státního fondu kinematografie.
Nominace členů do nových rad jsou předkládány na základě výzev organizovaných Státním fondem audiovize. Ty byly vyhlášeny letos od 3. do 30. ledna, na začátku roku. Kandidáty navrhují ministrovi kultury profesní organizace působící v oblasti audiovize nejméně tři roky a následně tyto návrhy jsou ministrem kultury předloženy Poslanecké sněmovně, což se stalo. Návrhy pan ministr Baxa doručil do Sněmovny dne 19. března a 20. března. My jsme je pak standardně v komisi postoupili na poslanecké kluby a konstatuji, že pan ministr oproti předchozí praxi postoupil všechny nominované právě k volbě Sněmovnou, nominace tak nezužoval.
Další krok - tyto návrhy projednala volební komise.
A teď tedy u prvního bodu, rady pro podporu kinematografie, jsme je promítli do usnesení volební komise č. 152 z 25. března. Opět pro stenozáznam - rychle budu číst podané nominace, lidi, z kterých budete vybírat: Peter Badač 12 nominací u ministra kultury, Petr Bilík 9 nominací, Ludmila Cviková 6, Markéta Hodoušková 1 nominace, Petr Jarchovský 1, Ľubica Orechovská 7, Jan Svačina 1, Martin Šrajer 3 a Lenka Wimmerová 6 nominací.
V usnesení navrhujeme standardně volbu tajnou, zvoleným členům započne tříleté funkční období dnem volby.
Teď k té první ještě jedna důležitá informace. Dopisem ze dne 23. května pan ministr Martin Baxa informoval Poslaneckou sněmovnu o stažení kandidatury paní Markéty Hodouškové do rady Státního fondu audiovize pro podporu kinematografie, takže na volebním lístku se paní Markéta Hodoušková už neobjeví.
Dále si vás - a to platí pro všechny čtyři volby, prosím - dovoluji upozornit, že je tam opravdu velké množství kandidátů. Aby váš lístek byl platný, je vždy tedy potřeba označit kroužkem maximálně tedy pět čísel, pokud budete vybírat všech pět, a prosím, všechna ostatní jména nebo čísla na lístcích označit křížkem - všechny ostatní křížkem, jinak by opravdu váš hlasovací lístek byl zbytečně neplatný.
Nyní, pane předsedající, prosím, o otevření rozpravy k navrženým kandidátům.

