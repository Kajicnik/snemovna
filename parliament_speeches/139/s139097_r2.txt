File: s139097.htm
Anchor: r2
Date: 39. schůze, 27. května 2025
Speaker: Poslanec Marek Novák

Speech:
Poslanec Marek Novák: Děkuji za slovo, vážený pane předsedající. Já si dovoluji požádat o zařazení nového bodu, který se jmenuje Zneužívání právních prostředků a nátlaku ve veřejných zakázkách - případy francouzských firem EDF a VINCI Eurovia. V posledních měsících se opakovaně objevují případy, kdy francouzské státní nebo polostátní firmy, a to zejména EDF a VINCI Eurovia, po svém neúspěchu ve výběrových řízení v České republice neakceptují výsledek soutěže a místo toho zahajuji cílený tlak na české instituce. Ten zahrnuje jak zneužívání právních obstrukcí, tak politické zásahy z úrovně Evropské unie, v krajním případě dokonce výhrůžky vězením členům výběrové komise.
Za prvé, v případě dostavby Dukovan francouzská EDF neuspěla a její zájmy následně hájil přímo francouzský eurokomisař, který se pokusil oddálit podpis smlouvy s vítězem. Takové jednání je zneužití postavení evropské instituce pro národní lobbing a podkopává důvěru v evropský rámec.
Nebo také za druhé, v případě výstavby metra D byl v roce 2023 těsně před rozhodnutím o vyloučení francouzské firmy Eurovia ze soutěže čtyřem členům hodnotící komise rozeslán anonymní výhrůžný e-mail s textem: skončíte na dvanáct let v teplákách a budete splácet dvě miliardy. Policie později zjistila, že e-maily odesílal odborník na veřejné zakázky ze společnosti VINCI Construction, která se soutěže účastnila. Ačkoliv případ nebyl kvalifikován jako trestný čin, samotné jednání jako takové je naprosto nepřijatelné, neetické a má doslova znaky mafiánských praktik.
Tyto případy nemůžeme považovat za jednotlivé excesy, jde o systematické ohrožení férovosti veřejných soutěží v České republice, o nátlak vedený ze zahraničí s jediným cílem, a to ovlivnit rozhodování našich institucí. Tyto jmenované firmy používají metody, které nemají v demokratickém právním státě místo.
Chci se bavit o tom, že my a Česká republika jako taková musí vyslat jasné stanovisko, že nepřipustí, aby o miliardových zakázkách, a tady se bavíme konkrétně o Dukovanech, o metru D v Praze, tak aby o takových zakázkách rozhodovaly výhrůžky či anonymní emaily nebo politický tlak z ciziny. Z toho důvodu je nutné, aby Poslanecká sněmovna tento trend jasně pojmenovala, vyzvala vládu také k ráznému postupu a zároveň hájila suverenitu a důvěryhodnost českého výběrového systému.
Předem vám děkuji za podporu zařazení tohoto bodu a věřím, že najdeme řešení, jak tomuto zabránit, případně co by se mělo v našem právním řádě změnit, aby k tomuto nemohlo dále docházet a české zájmy byly na prvním místě. Děkuji.

