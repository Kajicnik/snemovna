File: s139174.htm
Anchor: r4
Date: 39. schůze, 27. května 2025
Speaker: Poslanec Michal Kučera

Speech:
Poslanec Michal Kučera: Děkuji za slovo. Chtěl bych velmi poděkovat panu poslanci Karlu Haasovi, že přesně shrnul ty výhrady, které jsou v té legislativní části tohoto poslaneckého návrhu. Říkám záměrně poslaneckého návrhu, protože já jsem si teď trošku studoval, jak to tady se vůbec dostalo, tak kromě asi x kulatých stolů to samozřejmě neprošlo mezirezortním připomínkovým řízením, a to je ten důvod, proč tam jsou tak závažné chyby, které se teď objevují a snaží se řešit. Pokud jeden z předkladatelů se chytá za hlavu, že nevěděl, že tam je nějaká pokuta 150 000 a že to tam někdo napsal, jak tady mi na chodbě sdělil, že to tam někdo napsal nebo dopsal, to mi připadá naprosto jako tragické. Ale asi myslím, že to takhle stručně charakterizuje tuto novelu zákona. Takže jednoznačně je chyba, že to prostě nenapsal nějaký zkušený legislativec, pravděpodobně.
A druhá věc je ta, že tady jsme se odvolávali nebo mí předřečníci se odvolávali na to, že jdeme ve stejném trendu už schválených zákonů. Tak já jsem si tady otevřel, asi napoprvé na mě vyskočilo: e-shop THC-1R, THC-V, nějací gumídci jsou tady, THC-P květy, THC-CP, THC-V a tak dále. Můžete to zakoupit na e-shopu, je to krásně barevné, je to tady v strawberry chuti, to znamená v jahodové chuti, dneska všechno plně dostupné. Tak proboha, jak ten zákon, který jsme tady schvalovali na omezení kratomu a dalších psychotropních látek, tak jak to funguje? My to asi neumíme vymáhat, že? Asi to neumíme vymáhat. Takže my neumíme vymáhat to, co jsme schválili, ale schválíme něco dalšího jenom proto, že chceme konat dobro. V uvozovkách dobro, protože to je skutečně dobro v uvozovkách.
A na závěr jednoznačně: zákony, které se dělají proti vůli občanů (Předsedající: Čas! Omlouvám se.), si myslím, že jsou zákony, které jsou nevymahatelné.

