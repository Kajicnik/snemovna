File: s139063.htm
Anchor: r6
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková:: Děkuju, paní předsedkyně. Milé kolegyně, milí kolegové, to je smutný začátek dnešního jednacího dne. Myslela jsem si, že se ničeho takového nedožiju v Poslanecké sněmovně. Já jsem hned, když jsem se dozvěděla o té kauze - protože kauza už to je - tak jsem reagovala tak, že jsem řekla po svých velmi trpkých zkušenostech s médii, že to je mediální zkratka, mediální nesmysl a že tomu nevěřím. Pak jsem to opravila, to jsem dala okamžitě na síť X, že teď je na řadě pan ministr Blažek, který musí přesvědčivě a s věcnou argumentací odstranit pochybnosti o tom, že se tady nemůže jednat... Tady některé ty trestné činy padly, a to nemyslím třeba u něj, ale u jeho spolupracovníků nebo u jiných osob, o podezření podle třeba § 217, legalizace výnosů z trestné činnosti z nedbalosti, takže těch možností je více.
Současně jsem tam napsala, že právě rezort - jako bývalá ministryně spravedlnosti - rezort spravedlnosti je taková velmi delikátní instituce, pokud jde o spravedlnost a předvídatelnost práva a také velmi kritický pohled veřejnosti i na tu představitelku, představitele, protože je třeba okamžitě rozptylovat případné pochybnosti. Ty se podle mého přesvědčení - a řekla to už tady moje kolegyně paní, předsedkyně našeho poslaneckého klubu Alena Schillerová, vaším prostřednictvím, paní předsedkyně - nemůže k tomu dojít a nemůžou se tady rozptýlit v rámci dvou nebo i tří, čtyř bodů, a dát současně i možnost panu ministru Blažkovi, aby kompetentně... - já si teď dovolím takový malý šťouchanec, omlouvám se vám, pane ministře, a nejenom takovou opravdu žoviální zkratkou, tím, že řeknete, že to je úplný nesmysl a že přece se milion neztratil, naopak přibyl, ale nám jde o ten způsob, jak přibyl, a vy to velmi dobře víte - tak aby měl možnost se připravit na takovouhle věcnou diskusi, abychom my měli možnost si prostudovat případná - nebo ne případná, ona už padla některá - rozhodnutí soudní, abychom postupovali na základě faktů, a ne domněnek a ne novinářských informací. Takže to, co bude dostupné, to je třeba si prostudovat a celý případ takto ohodnotit. Závěr, který bychom udělali dneska, by nemusel být spravedlivý a přesný.
Nicméně jedno je jasné. Je ohrožena důvěra veřejnosti v rezort spravedlnosti, je ohrožena důvěra veřejnosti v osobu pana ministra Blažka a bude na něm, jestli se mu podaří tu důvěru znovu získat tím, jak bude vystupovat v Poslanecké sněmovně, pokud, jak říkal - a to já velmi kvituju a za to už předem mu jistě děkujeme - že tady nebudeme se už dlouho zdržovat a odsouhlasíme si ten pořad schůze nebo začneme ten pořad schůze, který je naplánovaný, a ta mimořádná schůze se skutečně bude konat a tam dostane dostatečný prostor se obhájit, nebo neobhájit. To teď opravdu nevíme a předčasné závěry v takovéhle kauze, kdy se otřásá tedy vlastně rezort spravedlnosti podle mého názoru v očích veřejnosti v základech, tak je třeba si ten čas rozhodně udělat.
Takže já tady teď nebudu dál říkat, co mě napadlo, když jsem pozorně sledovala a dělala jsem si poznámky, když vystupovala poslankyně paní Olga Richterová a pan poslanec Jakub Michálek, vaším prostřednictvím. Řada těch věcí se musí zodpovědět a nesmí se to odbýt banálním tvrzením, že přece o nic nešlo a je všechno v pořádku. Takže ještě jednou, podpoříme vaše body na zařazení, na projednání na tuto schůzi, protože si myslíme, že to projednat je nutné. ***
