File: s139179.htm
Anchor: r8
Date: 39. schůze, 27. května 2025
Speaker: Poslankyně Petra Quittová

Speech:
Poslankyně Petra Quittová: Dobrý podvečer. Děkuji za slovo. Vážený pane předsedající, pane ministře, vážení kolegové, mnohé již zde zaznělo, ale velmi krátce vás seznámím se sněmovním tiskem 943, který se týká změny zákona (č.) 126/1992. Jedná se, jak bylo již řečeno, o poslanecký návrh Věry Kovářové, Evy Decroix, Jana Bartoška, Jana Jakoba, Věry Adámkové, Jiřího Kobzy a Jakuba Michálka. Vláda na své schůzi 30. 4. 2025 projednala a zaujala k tomuto souhlasné stanovisko.
Zákonem jsou stanoveny postavení a oprávnění národní společnosti podle Ženevských úmluv. Tím jsou dány jeho úkoly. V odůvodnění hlavních principů je nutné, aby se doplnil demonstrativní výčet úkolů ČČK a explicitně stanovit, že ČČK vykonává činnost pátrací služby Červeného kříže v souladu se Ženevskými úmluvami.
Vzhledem k tomu, že návrh zákona obsahuje pevně stanovené datum, budu pak následně v podrobné rozpravě navrhovat změnu účinnosti, a to z 1. července 2025 na 15. den následující po dni jeho vyhlášení. Ale přihlásím se v podrobné rozpravě. Děkuji. ***
