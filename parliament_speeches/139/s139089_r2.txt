File: s139089.htm
Anchor: r2
Date: 39. schůze, 27. května 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji vám, paní místopředsedkyně, za slovo. Vážené paní poslankyně, vážení páni poslanci, vážení členové vlády, já budu stručnější. Navážu na svého předřečníka Ivana Bartoše a současně opět nasměruji pozornost k tomu, co jsou sice souvislosti té šílené bitcoinové kauzy Pavla Blažka, ale týkají se někoho jiného. Ano, jde o ministra financí Zbyňka Stanjuru. Tomu se totiž nemusí ta čtvrteční schůze dostatečně věnovat. Taktéž kvůli té čtvrteční schůzi nebudou interpelace, proto je za mě nezbytné, aby ty otázky zazněly. Jde totiž o věci, které mohou být hlasovány v této Sněmovně už 13. června. A proč tedy jde o Zbyňka Stanjuru? Ivan Bartoš to už nastínil, že sice skončil ministr spravedlnosti Pavel Blažek, a to je i vzhledem k těm kauzám, na které jsme jako Piráti upozorňovali dlouho předtím, od roku 2023 jsme říkali, že podrývá důvěru společnosti v justici, od roku 2023 jsme žádali premiéra, aby chtěl jeho demisi. Ale vyšlo najevo, že ta kauza šílených brněnských bitcoinů je ještě mnohem větší. Nejenom tedy, že ministr financí Zbyněk Stanjura o té kauze věděl, o tom plánovaném převodu bitcoinů do státní pokladny, kdy ty peníze jsou patrně z prodeje drog, zbraní a podobně, ale že vůbec nic neudělal. Má mít skutečně na zodpovědnost v gesci boj proti praní špinavých peněz. A on místo toho umožnil tohle přebílení.
Ten případ vyšetřuje Národní centrála proti organizovanému zločinu, FBI. Je to opravdu obrovské reputační riziko pro celou naši zemi i riziko konkrétní, že se probudí nějaká část podsvětí, která doteď aktivní nebyla. Ale víte co? Stejně tak je obřím rizikem, že se staneme zemí, kde z tohoto typu příjmů budou nulové daně, to totiž nemá ve světě obdoby. Oč jde? Zbyněk Stanjura navrhl, a to pouhý den před propuknutím Pavlovy Blažkovy bitcoinové kauzy, že se přestanou platit daně při takovýchto převodech, takže by miliardáři z bitcoinů platili nulovou daň.
Navrhl to pouhý den předem, i když o té situaci věděl, o miliardovém takzvaném daru z bitcoinů věděl.
A abyste pochopili tu genezi, připomenu ještě jednu časovou souvislost. Už v roce 2023 vláda, tehdy na návrh Pirátů, takže to byla věc, kterou jsme prosadili my, schválila to danění zisků z prodeje akcií, z prodeje podílů ve firmách, a to i po časovém testu s limitem 40 milionů korun zisku v daném roce. Čili to je pro opravdu velké věci čtyřicetimilionový zisk v tom jednom roce, to je ten moment, který znamená, aby každý platil spravedlivé daně. No a ten jeden den před vypuknutím skandálu Zbyněk Stanjura navrhl právě tento limit zrušit. Proč? Na to už se ptal i ve svém návrhu bodu Ivan Bartoš.
Já upoutám vaši pozornost jinou souvislostí. Jaké jsou odvody z práce a placení daně z práce u běžných zaměstnanců? Když sečtete, co platí zaměstnanci, co platí zaměstnavatelé, jaká je k tomu ještě přičtená daň z příjmů fyzických osob, tak u průměrné mzdy v Česku platíte 40 procent, to je to zatížení běžné mzdy u zaměstnanců, 40 procent.
Tím se dostávám k názvu svého bodu a poprosím, paní místopředsedkyně, o poznamenání. Proč mají zaměstnanci z průměrné mzdy platit daně a odvody 40 procent a bitcoinoví miliardáři podle návrhu Zbyňka Stanjury nula procent? Je to tak šílené, že to ještě jednou zopakuji. Proč mají zaměstnanci z průměrné mzdy platit daně a odvody 40 procent, a bitcoinoví miliardáři podle návrhu Zbyňka Stanjury nula procent? To je návrh bodu, protože opravdu takto férové a spravedlivé daně nevypadají. Je to návrh bodu proto, že máme 3. června a už za deset dní se to může v této Sněmovně hlasovat a rozhodnout, a je to návrh i proto, že náš rozpočet zoufale potřebuje peníze třeba na školství. Je to pouhý týden, co jsme se tady bavili o chybějících miliardách na uklízečky, kuchařky, lidi pracující ve školství, často za minimální mzdu, a najednou chce ministr Stanjura rušit daňové příjmy a připravit státní rozpočet o peníze, co právě do školství mohou jít? Proč? Nechápeme, a za Piráty říkáme, my chceme nižší daně pro 90 procent rodin, pro 90 procent lidí v téhle zemi chceme nižší daně. A právě tím, aby to celé bylo nastavené férově, včetně výběru daní, se to samozřejmě zaplatí, chceme férové zdanění i u bitcoinových miliardářů a samozřejmě také tím, že se tady přestane krást.
Bohužel pan ministr Stanjura dělá všechno pro to evidentně, aby ty státní peníze mohly mizet k starým šíbrům, a my proto vyzýváme pana premiéra, aby ministra financí, který je do celé kauzy takto mnoha způsoby zapletený, odvolal. Ale budeme se samozřejmě ve čtvrtek dál ptát i na to, co vše věděl premiér Petr Fiala. Není možné věřit, že by nebyl podrobně informován. Není možné věřit, že tato brněnská kauza je pro brněnského premiéra překvapením.
Jenže vedle tohohle všeho z narušení důvěry v justici, z narušení důvěry v skutečný boj proti praní špinavých peněz a z narušení důvěry v kompetence ministra financí Zbyňka Stanjury tady máme ještě jednu věc, a to bych požádala paní místopředsedkyni, to by byl druhý a poslední návrh nového bodu. ***
