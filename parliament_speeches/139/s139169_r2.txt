File: s139169.htm
Anchor: r2
Date: 39. schůze, 27. května 2025
Speaker: Poslankyně Martina Ochodnická

Speech:
Poslankyně Martina Ochodnická: Moc děkuji, pane místopředsedo. Jenom krátce na pana kolegu Munzara, vaším prostřednictvím. Zákaz rovná se varování. To je to, proč naše děti, když vědí, že alkohol a cigarety jsou zakázány, zároveň vědí, že pravděpodobně škodí jejich zdraví. To je ten rozdíl, o kterém jsem mluvila v rámci prevence.
Co se týče financí, respektive prevence, já s vámi, pane kolego Munzare, prostřednictvím pana místopředsedy, souhlasím úplně v celé té pasáži, kterou jste věnoval prevenci. Bohužel vám ale musím připomenout, že úřad, respektive odbor protidrogové politiky Úřadu vlády měl připraveny programy prevence na tento rok, které se týkaly i energetických nápojů, a v rámci našeho společného návrhu rozpočtu, respektive změny rozpočtu, který předložili ti stejní, kteří tady teď stojí jako předkladatelé tohoto návrhu, nebylo schváleno nic, ani 350 000. A podívejte se, prosím, kterými hlasy.
Bohužel tady narážíme a budeme narážet na to, že prevence holt nejsou dálnice. A to už jenom k tomu, jak se tady objevuje ta věta, která nám se snaží vnutit, že projednáváme zbytečnost, která se nikoho netýká. Tak tak to prosím není.
Překvapí vás, že jsem velkou podporovatelkou legalizace marihuany, že jsem velkou podporovatelkou návrhu paní poslankyně Zajíčkové, který se týká aplikačních místností, a že rozhodně nejsem regulátorkou s vykřičníkem. Naopak. Tady opravdu prokazatelně nezvládá stát. Česká republika nezvládá prevenci. To je ten, kdo má pomoci učitelům a rodičům v tom, aby vnímali, proč energetické nápoje jsou zdraví škodlivé. A to jsme nezvládli - my všichni, kteří tady sedíme. Děkuju.

