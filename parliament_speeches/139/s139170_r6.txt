File: s139170.htm
Anchor: r6
Date: 39. schůze, 27. května 2025
Speaker: Poslanec Michal Kučera

Speech:
Poslanec Michal Kučera: Děkuju za slovo. Já bych se možná jenom krátce vyjádřil tady k paní kolegyni, která tady argumentovala vyloučenými lokalitami. Paní kolegyně, prostřednictvím pana předsedajícího, to tedy budeme dělat zákony podle vyloučených lokalit? Budeme nařizovat lidem, že mají chodit třeba v 10 hodin spát, protože tam je noční život, který ne úplně je v souladu s občanským soužitím? Takže nařídíme lidem v celé republice, aby chodili v 10 hodin spát? Nebo vyhlásíme nějakou celostátní večerku? Nebo budeme podle vyloučených lokalit dělat nějaké jiné zákony?
Prosím vás, vyloučené lokality jsou vyloučené, protože se vyloučily ze společnosti. Podle nich se nemají dělat zákony pro běžné odpovědné lidi. Tam mají mít speciální možná podpory ve smyslu nějaké prevence, nějakých dalších aktivit. Ale rozhodně neargumentujme vyloučenými lokalitami jako těmi, kteří jsou příkladem pro tvorbu tohoto zákona. Pokud tohleto používáme, tak mi to říká, že pro tento zákon skutečně není dobré hlasovat, pokud je skutečně tvořen podle nějakých vyloučených lokalit či rizikových skupin.
Celkem správně tady zazněl názor kolegy předřečníka, který mluvil o prevenci a o společenské nebezpečnosti. Pokud do společnosti nedostaneme osvětovou prevencí to, že energetické nápoje jsou škodlivé, a já s tím souhlasím, jsou škodlivé, pokud nedostaneme tuhletu myšlenku do obecného povědomí, do širší veřejnosti, tak jakýkoliv zákaz bude neustále obcházen. Bude neustále obcházen. To znamená, nejdříve prevence, nejdříve osvěta a potom případný zákaz.

