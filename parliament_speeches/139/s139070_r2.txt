File: s139070.htm
Anchor: r2
Date: 39. schůze, 27. května 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo, vážená paní předsedkyně. Vážené kolegyně, vážení kolegové, dovolte, abych se taky vyjádřil za poslanecký klub Pirátů k této důležité novele. My jsme jako Piráti byli iniciátory této novely, ještě když jsme byli ve vládě.
Já jsem poslal ostatně dopis, který to začal, ve kterém jsem upozornil, že máme největší počet vězňů v Evropě a že je žádoucí pracovat na řešení tohoto neuspokojivého stavu. Popsal jsem tam několik základních případů, jak ten nejvyšší počet vězňů vzniká. Je to... Ono se to moc neví, ale často jsou to třeba posčítané tresty, kde je několik trestů, ty se potom posčítají a nakonec z několika drobných nebo drobnějších trestných činů jsou třeba i šestileté tresty odnětí svobody. Takže nastavit pravidla toho sčítání tak, aby ne úplně tak záleželo na tom, v jaké přesně fázi dojde ke spáchání toho trestného činu, ale tak, aby jako celek ten trest byl adekvátní za spáchanou trestnou činnost.
Potom samozřejmě je tam problematika trestných činů, které nám hodně plní vězení, jako je zanedbání povinné výživy. V takovýchto případech je potřeba zmírnit tu represi tak, aby ti lidé, kteří neplatí výživné, tak aby ho z nich vymohli exekutoři a státní složky, aby pracovali, aby měli peníze, ze kterých to výživné platí, protože když tito lidé jdou do vězení, tak se tím většinou jejich schopnost platit nezvyšuje, ale naopak snižuje.
Důležitá problematika, o kterou jsme se snažili ve vládě, aby se dostala do vládního návrhu, je legalizace konopí. Nakonec tedy během toho, když už byla vyjednaná nějaká dohoda (nesrozumitelné?), tak byl schválen nebo bylo ukončeno naše působení ve vládě, nicméně v rámci pozměňovacích návrhů se podařilo projednat zase a schválit a domluvit důležité změny, které povedou k navýšení hranic pro držení konopí, takže já mám velkou radost, že se nám podařilo v tomto - za těch osm let, co Piráti jsou ve Sněmovně - posunout i naše kolegy jak z koalice, tak z opozice. Zkrátka to původní odmítání a ten velmi represivní přístup, kdy se policie chlubila na webových stránkách, že chytila dívku s jointem, ale když někdo měl varnu, tak dlouhou dobu policii unikal, ale důležité bylo, že si mohla udělat čárky, tak tam se podařilo tento přístup změnit a soustředit se na to, aby policie zamířila svoje síly na ty důležité problémy, na varny, a ne aby hledala kytky nebo houby v lese. Takže to je jedna důležitá věc, kterou si myslím, že se nám podařilo dotáhnout do konce, kterou jsme slibovali i před volbami.
My bychom šli ještě dál, protože v tom návrhu, o kterém budeme, doufám, dneska hlasovat, je i velká regulace a zdanění konopí, které jsme prosazovali ve vládě, kde pro to byly čtyři koaliční strany, ale nepodařilo se tam najít shodu, takže nakonec to vláda nepředložila, jenom se k tomu přihlásila v několika svých strategických dokumentech. Ale dneska budeme hlasovat i o té možnosti různých pěstitelských klubů nebo možnosti regulovaného prodeje konopí, protože se domníváme, že to konopí, tak jak máme i zahraniční zkušenosti, lidi budou pěstovat jako, řekněme, měkkou drogu bez ohledu na to, jestli bude, nebo nebude legální, a že je lepší, aby to bylo pod kontrolou státu, aby konopí nebylo dostupné dětem a aby z toho neměl profit černý trh, ale naopak aby ty peníze šly třeba do zdravotnictví, kde potom ve zdravotnictví se musí potýkat s následky třeba kouření. ***
