File: s139134.htm
Anchor: r6
Date: 39. schůze, 27. května 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju, pane místopředsedo, já jsem chtěl jenom kratičce vysvětlit to, jak budu potom dávat doporučení k těm dvěma pozměňovacím návrhům pana poslance Kotta, které tady popisoval, hodně o té informační povinnosti. Bohužel, a rozumím tomu problému a my se shodneme na tom, že to je skutečně problém, nicméně tak, jak je to navrženo, tak by to aktuálně jednak vedlo ke zvýšení administrativní zátěže pro ty vlastníky, kteří by museli plnit tu informační povinnost. Čili jdeme trochu proti tomu duchu, na kterém já velmi trvám, to znamená snižování byrokracie, administrativy. Chybí tam bohužel v tom návrhu, pane poslanče prostřednictvím pana místopředsedy, jakákoliv sankce, čili nebyla by šance se domoci toho, aby ten dotyčný tu informační povinnost splnil. Když by nesplnil, žádná sankce by mu nehrozila. A třetí věc, bohužel samozřejmě i tu povinnost by bylo možné obejít převodem přes osobu blízkou s následným převodem třetí osobě.
Čili tohleto jsou ty důvody, proč budu dávat nesouhlasné, respektive neutrální stanovisko, ale myslím si, že to je, a děkuju, pane poslanče, za připomenutí, ten problém je reálný a je potřeba ho asi v příštím volebním období otevřít a skutečně řešit. A snad ještě, že není všechno tak negativní, už dneska ten problém je možné řešit ve smluvním ujednání obou dvou stran, čili samozřejmě je možné tomu předejít v rámci smluvního ujednání. Děkuju.

