File: s139024.htm
Anchor: r2
Date: 39. schůze, 27. května 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážená paní předsedkyně, děkuji za slovo. Vážené dámy a pánové, navrhuji nový bod programu, který bych prosil zařadit jako první na dnešní program, který se jmenuje Hrozí nám blackout? S otazníkem, pochopitelně. Já se přiznám, jak asi všichni dobře víte, jsem lékař, nejsem energetik, nicméně z mých předchozích vystoupení jste asi pochopili, že se zabývám problematikou krizových situací, které nás můžou významně ohrozit, hlavně v blízké budoucnosti, a mohou vlastně ovlivnit a ohrozit i naši civilizaci. Právě blackout považuju za jednu z nejvíce pravděpodobných a zrovna nejvíce nebezpečných příčin, které by vedly k takové závažné krizové situaci.
Asi všichni víte, že blackout je dlouhodobý a velkoplošný výpadek dodávek elektrického proudu. Varováním by nám mělo být to, co se stalo na Pyrenejském poloostrově 28. dubna, kdy došlo ve Španělsku, v Portugalsku a v části jižní Francie k výpadku elektrického proudu, který trval ne až tak dlouho -⁠⁠⁠⁠⁠⁠ ono se jim to podařilo nějakým způsobem řešit cirka asi do těch dvanácti hodin -⁠⁠⁠⁠⁠⁠ ale nicméně impakt na společnost byl mimořádný. Za prvé to byl samozřejmě šok pro ty lidi, kteří zůstali uvázlí v dopravních prostředcích, v metru, ve vlacích, ve výtazích. Způsobil ten blackout Španělsku škodu ve výši 1,5 miliardy eur. Podle toho, co jsem si našel ve sdělovacích prostředcích, tak došlo dokonce z důvodu blackoutu k několika úmrtím.
Zajímavé je, že k tomu blackoutu došlo ve Španělsku několik dní po tom, co Španělsko prohlásilo, že v podstatě zajišťuje větší nebo veškeré dodávky pro svou potřebu bezemisně. V týdnu před blackoutem dosahoval podíl solárů a větrníků ve Španělsku v průměru 77 procent - na spotřebě se podílel nebo na produkci energie - a v Portugalsku dokonce 86,5 procenta.
Zatím není známý přesný důvod této situace. Možná jste si toho všimli, že se objevily určité spekulace, kvůli čemu to bylo. Zajímavé je, že šetření má trvat několik měsíců, což je zajímavé. Trochu mně to připomíná to, když nastal výpadek léků u nás nebo v Evropě, tak taky nám odpovědní pracovníci nemohli říct, jaký je přesný důvod výpadku zásobování léky. Já se obávám, že už se jedná o tak hyperkomplexní systémy, že už se v tom v podstatě nikdo ani přesně nevyzná a je velký problém najít přesnou příčinu.
Z hlediska Španělska jsem si našel poslední údaje. Údajně došlo k výpadku elektřiny v rozvodně v Granadě na jihu Španělska a prvotní spouštěč se vyskytl mimo přenosovou síť. Měla to být elektrárna nebo ten problém měl být v elektrárně nebo v menší lokální síti, tak asi jaká to byla elektrárna, je nasnadě. Nejspíš ta solární. Jednotlivé prvky systému se začaly kaskádovitě odpojovat. Během pěti sekund vypadlo 15 gigawattů elektřiny, což bylo v té chvíli 60 procent spotřeby. Z toho důvodu, toho masivního pádu, se od Španělska odstřihla Francie, tím pádem nemohlo být Španělsko zásobováno z Francie, čímž by se ten problém stabilizoval.
Osudného 28. dubna asi svítilo ve Španělsku celkem sluníčko, protože produkce z obnovitelných zdrojů se blížila 80 procentům zatížení a dominovaly soláry s více než 60 procenty. V soustavě musí dodávka elektřiny v každém okamžiku odpovídat spotřebě a samozřejmě u těch alternativních zdrojů je to problematické, protože výkon kolísá podle toho, jak svítí sluníčko nebo jak fouká. S tím se vypořádávají -⁠⁠⁠⁠⁠⁠ s tou nadprodukcí hlavně -⁠⁠⁠⁠⁠⁠ automatické řídicí systémy. Já si to představuju, že je to nějaký hardware, software, nějaké algoritmy a pak následně dispečeři, protože samozřejmě ti dispečeři nemůžou být tak rychlí jak ten technický prostředek nebo jak ten software. ***
