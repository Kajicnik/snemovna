File: s139117.htm
Anchor: r6
Date: 39. schůze, 27. května 2025
Speaker: Poslankyně Jana Pastuchová

Speech:
Poslankyně Jana Pastuchová: Děkuji, paní předsedkyně. Pan ministr mluvil tak rychle, že jsem to ani nestačila postřehnout a je to tak důležitý zákon. Ale já teď budu jako zpravodajka, pak bych jenom, paní předsedkyně, jestli bych mohla hned jenom pár vět říct jako Jana Pastuchová. Děkuju.
Takže vláda tento návrh předložila Sněmovně 26. 11. 2024 jako sněmovní tisk867a navrhovatel navrhl Sněmovně projednávání zákona tak, aby vyslovila souhlas již v prvém čtení. Jak pan ministr řekl, jedná se o přijetí směrnice Evropského parlamentu. Jenom nebudu číst ta čísla. A jde o uznání odborných kvalifikací zdravotních sester a ošetřovatelů odpovědných za všeobecnou péči, kteří absolvovali odbornou přípravu v Rumunsku.
Dále ta novela řeší úpravu podmínek pro výkon povolání zdravotnického záchranáře bez odborného dohledu, za což jsem ráda, protože se musím přiznat, že původně jsem pozměňovací návrh, který jsme přijali v minulém volebním období, dala já, kdy jsem chtěla, aby záchranář, který přijde do praxe na záchranku, a protože teď jezdí už jenom vozy RZP bez lékaře, tak aby měl rok předtím praxi někde na akutní ambulanci, aby se naučil napichovat ty kanyly, uměl jednat trošku v tom stresu, který máme. ***
