File: s139096.htm
Anchor: r2
Date: 39. schůze, 27. května 2025
Speaker: Poslanec Milan Wenzl

Speech:
Poslanec Milan Wenzl: Vážený předsedající, vážené poslankyně, vážené poslanci, dovoluji si vás opět oslovit s žádostí o podporu návrhu zařazení bodu. Budu citovat. Zajištění rovných odměn pro medailisty na deaflympijských hrách, jsou to neslyšící, do programu jednání Poslanecké sněmovny. Věřím, že férový přístup ke všem reprezentantům České republiky je otázkou základní spravedlnosti a uznání jejich přínosu pro republiku. Ten, kdo reprezentuje Českou republiku, měl by být oceňován bez rozdílu. Deaflympijští sportovci reprezentují Českou republiku stejně jako olympionici či paralympionici a jejich příprava je rovněž náročná jak fyzicky, mentálně, tak i organizačně. Musí překonávat komunikační bariéry a často mají omezenější přístup k trenérům, tlumočníkům a podpoře, která je pro ostatní sportovce samozřejmostí. Často sportují bez finančního zázemí a musí si hradit vše sami, včetně cest, tréninku a vybavení. Jejich výkony jsou často na velmi vysoké úrovni, ale bez adekvátního uznání.
To, že jsou odměňováni méně nežli paraolympionici, nevysílá vůči nim férový signál a dokonce to může působit znevažování jejich úsilí. Deaflympiáda je samostatná organizace a není přímo pod Mezinárodním paraolympijským výborem. Toto nastavení způsobuje, že neslyšící sportovci spadají mezi dvě židle a nejsou vnímáni jako součást paraolympijského hnutí. Zároveň nejsou ani součástí olympijského systému. V České republice jsou finanční odměny za medaile na olympijských a paraolympijských hrách stanoveny jednotně. Zlatá medaile 2 400 000, stříbrná 1 800 000, bronzová 1 200 000. Odměny pro deaflympijské medailisty v minulosti byly desetkrát nižší než ty, které byly udělovány za stejný úspěch na olympiádě.
Tyto částky schválila vláda na návrh Národní sportovní agentury, která přímo spadá pod pana premiéra Fialu. Možná že teď to bude trochu jiné, když tady lítají takové velké peníze. Možná i ten příspěvek dostanou. Jsem toho názoru, že ten, kdo reprezentuje Českou republiku, by měl být oceňován bez rozdílu. Toto nastavení je pro deaflympijské sportovce jednoznačně diskriminační. Reprezentují přece Českou republiku se stejnou ctí jako jiní vrcholoví sportovci.
Vážené poslankyně, vážení poslanci, jsem přesvědčen, že vám neslyšící reprezentanti poděkují a ocení vaši podporu tohoto předkládaného bodu. Všichni budou s obrovskou nadějí sledovat vaše hlasování. Navrhuji zařazení tohoto bodu za pevně navržené body.
Vidím, že ještě mám chviličku, tak bych rád jenom dodal to, co zde říkal i pan prezident, no, že je to velký průšvih, to, co tady teď je. Tak samozřejmě, že je. A jak já jsem poslouchal pana ministra zemědělství v televizi, tak on řekl: Vždyť se nic neděje. Kdyby se zjistilo, že to jsou nějaké špinavé peníze, tak by se ten dar vrátil. Nejsem právník, ale vím, že dar se vrátit už nedá, protože by ho musel ten darovaný přijmout. Takže si myslím, že opravdu to bude velký průšvih. Děkuji. ***
