File: s139159.htm
Anchor: r4
Date: 39. schůze, 27. května 2025
Speaker: Poslanec Petr Fifka

Speech:
Poslanec Petr Fifka: Děkuji, paní předsedající. Dynamika tohoto projednávání mě poněkud zaskočila, tak se musím nadechnout. Já bych se chtěl v této... (Reakce poslance Fleka.) Ne, ne, nejsem konzumentem energetických nápojů.
Já bych v tuto chvíli chtěl přednést a seznámit vás se svým pozměňovacím návrhem, který bezprostředně nesouvisí s energetickými nápoji, ale souvisí s jinými problematickými látkami. A protože projednáváme zákon o ochraně zdraví před škodlivými účinky návykových látek, tak se to sem hodí naprosto skvěle.
Tento pozměňovací návrh reaguje na stále více alarmující poměry na trhu elektronických cigaret. Já tady navazuju ve své řeči na usnesení jednak zdravotního výboru Senátu a jednak zdravotního výboru Poslanecké sněmovny, které jsme přijali jako doprovodné usnesení, tuším, že k tisku504v roce 2024. Od té doby se mnoho legislativně nepohnulo, za to se výrazně leccos pohnulo na trhu, a to v negativním slova smyslu.
Český trh je v tuhletu chvíli zaplaven výrobky z Asie, které v mnoha případech explicitně porušují všechny normy, které jsme si tady stanovili. A protože se nám kombinují dvě věci: kombinuje se nám opakované porušování striktního zákazu prodeje osobám mladším 18 let a zároveň se nám to kombinuje se zvoleným marketingem, to znamená obalovou grafikou, zvolenými příchutěmi, které naprosto jednoznačně a nepokrytě útočí na děti a mladistvé svojí symbolikou a grafiku, jak jsem říkal. Zajímavé je, že země původu těchto výrobků, tak v nich jsou tyto výrobky zakázány, což jako je velmi legrační.
Dále je potřeba se podívat na obsah jako takový. A já tady mám několik příkladů. Vyhláška 110/1997 říká, že může být maximálně 20 miligramů nikotinu na 1 miligram (mililitr?), nádržka maximálně 2 mililitry. A například vezmu si zjištění krajské hygienické stanice - jeden výrobek z Asie, abych nebyl úplně specifický, má zásobník na 30 mililitrů, obsahuje 50 mikrogramů nikotinu na mililitr, to znamená, je to 37krát vyšší hodnota, než je toxická hodnota, obsahuje 2,5krát více nikotinu a má 15krát větší zásobník. Jiný výrobek má zásobník na 20 mililitrů, obsahuje 50 miligramů nikotinu na mililitr, to znamená 1 000 miligramů nikotinu, a překročená dávka toxická je více než 25krát.
Takže v tomto ohledu bych chtěl říct, že bychom se této problematice měli věnovat, ačkoliv tady nezpochybňuji složitost a škodlivost energetických nápojů pro děti, tak to, co jsem vám právě přednesl, považuju za naprosto alarmující. Je potřeba s tím něco dělat. V tomto kontextu je navržen můj pozměňovací návrh, ke kterému se poté přihlásím v podrobné rozpravě. Děkuji vám.

