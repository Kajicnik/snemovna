File: s139006.htm
Anchor: r2
Date: 39. schůze, 27. května 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, jako první mimořádný bod na schůzi dnešní Sněmovny navrhuji jménem SPD bod s názvem Čeští občané platí za Fialovy vlády nejdražší elektřinu v Evropě. Česká republika navíc vloni zaznamenala druhý nejvyšší nárůst cen elektřiny v Evropské unii. Poté, co jsme viděli, co předvedla Fialova vláda ohledně tendru na Dukovany, tak si troufám tvrdit, že pakliže tady bude Fialova vláda, tak čeští občané v podstatě nebudou mít levné energie nikdy, takže o tom budou i letošní volby, protože ta situace je opravdu úplně katastrofální.
Podle Evropského statistického úřadu Eurostat jsou ceny elektřiny v České republice pro domácnosti po přepočtu dle parity kupní síly měny i nadále nejvyšší v celé Evropské unii. Navíc, zatímco průměrná daň z přidané hodnoty, tedy DPH, na elektřinu činí v Evropské unii v průměru 14,4 procenta, v České republice je to 21 procent. Celková daňová a poplatková zátěž elektřiny v České republice za Fialovy vlády, tedy náklady spotřebitelů vedle samotné ceny za silovou elektřinu, výrazně převyšuje evropský průměr, který činí 25 procent celkové ceny elektřiny. Kromě DPH a daně z elektřiny sem patří ještě platby za přenos a distribuci a povinný poplatek na podporu obnovitelných zdrojů energií, který je ve všech sousedních zemích hrazen přímo ze státního rozpočtu, kdežto pouze u nás v České republice jej platí občané a firmy, zřejmě z toho důvodu, aby Fialova vláda mohla kupovat předražené zbraně v zahraničí a posílat další peníze na Ukrajinu, takže čeští spotřebitelé v podstatě platí za elektřinu německé ceny při českých mzdách. Česká republika navíc v loňském roce zaznamenala druhý nejvyšší nárůst cen elektřiny v Evropské unii, a to o 11,8 procenta, přičemž například v sousedním Rakousku cena elektřiny meziročně klesla o 18,8 procenta.
V SPD dlouhodobě jasně říkáme, jak lze konkrétně ceny elektřiny trvale snížit. Samozřejmě tím prvním předpokladem je výměna Fialovy vlády - to znamená koalice SPOLU a hnutí STAN Víta Rakušana - v letošních volbách. V první řadě stát a vláda musí převzít odpovědnost za prodej, distribuci a cenotvorbu energií. Chtěli bychom zřídit institut státního obchodníka pro elektřinu i plyn, který zajistí výkup těchto komodit přímo od jejich výrobců. Chtěli bychom také vystoupit z nesmyslného systému emisních povolenek EU, který jen zbytečně zdražuje výrobu elektřiny. V tomto ohledu ze strany Fialovy vlády na úrovni Evropské unie nevidíme žádnou aktivitu.
Nízké ceny energií jsou podle názoru SPD základem budoucí prosperity České republiky a jejích občanů. Jak už jsem prezentoval opakovaně - ostatně proběhlo to i hlavními médii - tak například nejlevnější ceny plynu v Evropské unii má Maďarsko, má nasmlouvaný plyn přímo z Ruska. Samozřejmě takže i při tom srovnání ve střední Evropě vidíme - ale to se můžeme dívat samozřejmě, já už jsem srovnával ta čísla Eurostatu, bylo to i zveřejněno v médiích - máme dražší energie než Slováci, dražší energie než Poláci, dražší energie než Maďaři, takže v podstatě ta situace, do které nás uvedla Fialova vláda... Skutečně to přízvisko, že je to nejhorší vláda v historii České republiky, tady platí skutečně doslova.
Navíc samozřejmě všichni vidíme teďka tu aktuální situaci, kdy Fialova vláda selhala při výběrovém řízení na dostavbu Dukovan, a ohrožuje tím celý projekt i naši energetickou bezpečnost. Napadení výsledku tendru na výstavbu nových jaderných bloků v Dukovanech ze strany francouzské státní společnosti EDF a francouzského eurokomisaře Stéphana Séjourného je přímým důsledkem špatného postupu vlády Petra Fialy. ***
