File: s139113.htm
Anchor: r9
Date: 39. schůze, 27. května 2025
Speaker: Poslanec David Štolpa

Speech:
Poslanec David Štolpa: Děkuji za slovo. Děkuji i paní kolegyni Válkové, která v podstatě za mě vyslovila stanovisko klubu hnutí ANO, což je v pořádku, nic se neděje, ale dovolte mi krátké vystoupení. Já předpokládám, že by mně asi také stačila ta faktická poznámka.
Stojí tu před námi návrh zákona, který napravuje jednu z posledních hlubokých nespravedlností, jež přetrvaly z období totality a která až doposud zůstávala ve stínu jiných forem odškodnění. Jedná se o příkoří způsobené ochranným dohledem, nástrojem, který byl formálně součástí trestního práva, ale v praxi se často stal represivním prostředkem moci namířeným proti lidem s jiným názorem, proti těm, kteří se nebáli vystoupit proti totalitě. Ochranný dohled zavedený v roce 1973 se od počátku osmdesátých let proměnil v šikanózní nástroj, kterým byli disidenti sledováni, omezováni na svobodě, kontrolováni a zastrašováni. ***
