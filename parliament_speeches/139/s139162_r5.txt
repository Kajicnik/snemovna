File: s139162.htm
Anchor: r5
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková: Já myslím, že to tady zaznělo. Ono to slovo, které bylo použito, "blokace", tak já to úplně vnímám jako slovo namístě v tom smyslu, že jsme nebyli připraveni, že bude diskuse tak rozsáhlá, ale není to obstrukce, a to je velký rozdíl. Blokace je jenom, že nám to blokuje čas, což nám objektivně blokuje, ale to ještě neznamená, že tady paní poslankyně Zajíčková obstruuje. Tak to jenom pro vysvětlení, a to jistě - vaším prostřednictvím, pane místopředsedo - právník jako je pan doktor Haas, kolega také, vaším prostřednictvím, pochopí rozdíl mezi těmi dvěma slovy.
A pokud jde o to věcné, tak já jenom ještě zdůrazním to, co možná ostatním tak neutkvělo jako mně, a paní poslankyně Ochodnická to několikrát zmínila ve svém projevu - to je slovo "prevence". A prevence, to znamená, aby to s těmi dětmi nedopadlo špatně - jo (Otáčí se.) a ještě, vaším prostřednictvím, pane místopředsedo - paní poslankyně Ochodnická. A máme tolik právních regulací, které v této oblasti považujeme za užitečné. A nemůžu opravdu srovnávat konzumaci vepřového s konzumací energetických nápojů, jak tady právě můj milý pan - s nadsázkou - kolega Aleš Juchelka, vaším prostřednictvím, učinil, protože tam není prokázané, že kdo jí vepřové maso, tak skončí způsobem, který tady byl docela, i bych řekla - dramaticky popsán, často v kombinaci s alkoholem.
Takže já si myslím, že vůbec to není obstrukce, žije je to namístě, že nám to blokuje čas - budiž, je to důležitá tematika - ale rozhodně ta prevence, aby děti nedopadly tak, jak tady moje kolegyně předřečnice daleko výstižněji ve svých příspěvcích vysvětlily, je třeba stanovit i v tomto směru určitou regulaci, zákaz a ochranu, (Předsedající: Čas, paní poslankyně.) a to tento návrh činí. Děkuji.

