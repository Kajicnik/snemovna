File: s139181.htm
Anchor: r8
Date: 39. schůze, 27. května 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Děkuji. Dobrý večer, dámy a pánové. Stručný úvod. Předložený návrh zákona představuje druhou ze dvou fází implementace nařízení o dovozu kulturních statků a zároveň implementace nařízení komise provádějícího některá ustanovení nařízení o vstupu, o dovozu kulturních statků. Tím cílem uvedených evropských nařízení je ochránit kulturní statky před nedovoleným obchodováním s nimi nebo jejich ztrátou či zničením, a to stanovením jednotných unijních pravidel pro dovoz těchto statků ze třetích zemí na území Evropské unie.
První fáze implementace bylo v České republice dosaženo schválením (zákona č.) 362/2022 Sb., o vstupu a dovozu některých kulturních statků na území Evropské unie a změně souvisejících zákonů.
Nyní předložený návrh novely doplňuje do zmíněného zákona ustanovení týkající se dovozu kulturních statků, pro jejichž dovoz na celní území Evropské unie bude nutné získat dovozní licenci nebo předložit prohlášení dovozce. Návrh zákona také reaguje na blížící se zavedení centralizovaného elektronického systému pro dovoz kulturních statků.
Závěrem bych vás, vážené paní poslankyně a poslanci, rád požádal, aby Poslanecká sněmovna vyslovila s tímto návrhem zákona souhlas již v prvním čtení, neboť systém elektronického systému, který má Evropská komise spustit, je datován 28. června 2025. Děkuji za pozornost.

