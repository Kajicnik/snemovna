File: s139035.htm
Anchor: r7
Date: 39. schůze, 27. května 2025
Speaker: Poslanec Jan Hrnčíř

Speech:
Poslanec Jan Hrnčíř:: Děkuji za slovo, vážený pane předsedající. Kolegyně a kolegové, uvědomujete si vůbec, co my tady přijímáme? Že zavádíme regulace ESG? Že tady přijímáme genderové kvóty do vedení finančních institucí, kde musí být zastoupeni rovně muži a ženy? Že musíme... finančním institucím nařizujeme, aby implementovaly ty nesmyslné evropské regulace, které způsobily snížení konkurenceschopnosti evropských podniků? Tak my to tady zavádíme! V předchozím tisku jsme implementovali směrnici Omnibus, protože i Evropské komisi došlo, že ty regulace tedy už jsou moc, tak je alespoň malinko odložili a malinko zjemnili, takže my to tam zapracováváme, ale v tomhle tisku my ty regulace zavádíme! Uvědomujete si to vůbec?
Obzvláště kolegové z ODS, kteří tak rádi teď kritizují v televizi, jak ty regulace jsou škodlivé, jak je potřeba s tím skoncovat, a tady v klidu, eufemisticky říkáme: No ale vždyť to je všecko... Taková ta environmentální a sociální a správní rizika a všecko je skvělé.
No, není to skvělé! Není to skvělé! To je to, co tu Evropskou unii dělá nekonkurenceschopnou. Nedělejme to, prosím vás! Neschvalujme takovéhle zákony! Neimplementujme takové nesmysly! Proto dávám návrh na zamítnutí. Děkuji. (Potlesk.)

