File: s139168.htm
Anchor: r5
Date: 39. schůze, 27. května 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane místopředsedo. Budu reagovat na některé své předřečníky, třeba na ctěného kolegu, vaším prostřednictvím, pana poslance Munzara. Já s vámi naprosto souhlasím. Máte naprostou pravdu. I já jsem pro, aby to byla rodina, aby to byla výchova. Proč to nefunguje? Proč tedy máme zákaz prodeje alkoholu? Protože pod dikcí toho, co jste říkal - a souhlas - nemusíme dělat zákaz prodeje alkoholu pro děti do 18 let, protože ten rodič, doufáme, to tedy nekoupí a zajistí. Zrovna tak bychom nemuseli omezovat cigarety. Proč to nefunguje? Protože to prostě nefunguje.
Proto jsou tady potom snahy, které vycházejí ale z potřeb terénu. Tady si to nikdo nevymyslel, alespoň hovořím za nás jako sám (samotné?). Vůbec. Na nás se obrací celá řada učitelů, že ty děti jsou opravdu velmi nepoužitelné v momentě výuky. Jak říkám znovu - a víte, že můj názor je neměnný - učitel základního školství je pro mě hrdina. Vůbec nechápu, jak mají takovou odvahu tam jít dělat. Ještě notabene tato vláda jim nedrží ani 130 procent průměrného platu, jak je třeba říci.
Ale to byl požadavek terénu - dělejte něco. Upřímně, politik nic jiného udělat nemůže, než že to sváže do nějakého textu, který se potom dá do nějakého paragrafového znění. Jestliže oni mají problém s tím, že ty děti opravdu jsou tam nepoužitelné - nejsem pedagog a vycházím z toho, co říkali - tak toto by byla jedna z cest. Budu velmi ráda za všechny pozměňovací návrhy, pakliže k tomu dáte něco dalšího. Jenom prosím pěkně vidím, že jste tam přihlášeni v mohutné míře. Jsem ráda, že chcete diskutovat, jenom se nemohu ubránit pocitu, že se to tedy možná mohlo vydiskutovat nějak jinak, protože naprosto chápu to, že bychom chtěli dělat i jiné body. Děkuji.

