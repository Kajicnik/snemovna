File: s139124.htm
Anchor: r2
Date: 39. schůze, 27. května 2025
Speaker: Poslankyně Jana Pastuchová

Speech:
Poslankyně Jana Pastuchová: Děkuji, paní místopředsedkyně. Vážené kolegyně, vážení kolegové, dnes už jsem trošku zklidněná z toho, co se tady dělo minulý týden. Já bych vám dnes ráda vysvětlila a navrhla změnu pořadu - čekala bych to spíše od pana ministra práce a sociálních věcí, že se o to bude zajímat více - a chtěla bych vás moc poprosit o předřazení bodu, sněmovního tisku 796 o sociálních službách. Vysvětlím vám, proč. Já jsem to tady říkala už minule. Já vím, že se koalice neumí dohodnout o tom, že jsem tam nahrála zvýšení příspěvku na péči u prvního a druhého stupně. Je zajímavé, že - jak jsem říkala - i poslanci KDU nahráli do jiného tisku zvýšení příspěvku u příspěvku na péči. A já vám vysvětlím, o čem tento zákon je. (Hluk v sále. Předsedající: Ano, paní poslankyně.). Já bych byla ráda, kdybyste mě, kolegové, poslouchali. Může se to týkat každého z vaší rodiny.
Tento zákon je o zrychlení posuzování příspěvku na péči u lidí, kteří to potřebují. Není to o zvýšení příspěvku na péči, to je jenom pozměňovací návrh, který jsem tam dala. Tento návrh je vládní a mě velice mrzí, že ho tady obhajuji já jako opoziční poslankyně. Je to o převodu sociálních pracovníků pod Institut posuzování zdravotního stavu, je to o zrychlení procesu, je to o tom, že když já dnes vypracuju posudek, tak ho musím odevzdat svému aprobujícímu lékaři a čekám na jeho podpis. Další zdržení. Nebude to tak, že já vypracuju posudek a hned půjde. Ten lékař, který mě má na starosti, mně k tomu musí dát pověření a musí vědět, že ty posudky dělám dobře. ***
