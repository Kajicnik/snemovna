File: s139117.htm
Anchor: r2
Date: 39. schůze, 27. května 2025
Speaker: Poslanec Drahoslav Ryba

Speech:
Poslanec Drahoslav Ryba: Děkuji za slovo, vážená paní předsedající, vážení kolegové, kolegyně. Návrh zákona o odolnosti subjektů kritické infrastruktury byl zpracován a předložen tak, jak již tady bylo řečeno, jako transpoziční zákon ke směrnici Evropského parlamentu a Rady Evropské unie a vychází z principu současného znění zákona o krizovém řízení spolu se zohledněním zkušenosti z dosavadní aplikační praxe. Zároveň však plně implementuje nové požadavky přímo vyplývající právě ze směrnice CER. S ohledem na rozsah úprav požadovaných směrnicí CER bylo přistoupeno k vyjmutí problematiky kritické infrastruktury z krizového zákona a vytvoření nového samostatného zákona o odolnosti subjektu kritické infrastruktury.
Návrh zákona dále obsahuje nové požadavky na zpracování plánovací dokumentace na národní úrovni, kde se konkrétně jedná o zpracování národního krizového plánu, posouzení rizik České republiky a strategie k posilování odolnosti subjektů kritické infrastruktury. Po vypořádání všech připomínek, zejména tedy po vypuštění § 15 o kontrole dodavatelského řetězce, je návrh předkládán bez rozporu. Návrh zákona má pozitivní dopady na bezpečnost a obranu státu, zejména přispěje k dalšímu posílení zabezpečení klíčových základních služeb v České republice a posílení jejich odolnosti před incidenty, které by mohly ohrozit poskytování základních služeb a bezpečnost České republiky jako celku, čímž dojde ke snížení míry rizika vzniku takových incidentů.
Návrh novely krizového zákona dále posiluje připravenost státu na řešení krizových situací, a to zavedením nového typu plánovací dokumentace na celostátní úrovni, kterým je krizový plán České republiky. Návrh novely krizového zákona také zakotvuje využívání informačního systému krizového řízení orgány krizového řízení, který přispěje k lepší koordinaci a efektivnějšímu řešení krizové situace z ústřední úrovně.
Předložený návrh má významně pozitivní dopad na bezpečnost a obranu státu, proto vás prosím o jeho podporu. Děkuji.

