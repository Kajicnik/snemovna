File: s139163.htm
Anchor: r8
Date: 39. schůze, 27. května 2025
Speaker: Poslanec Josef Flek

Speech:
Poslanec Josef Flek: Děkuji, pane předsedající. Já jenom v krátkosti, jelikož jsem jeden z předkladatelů a první z těch, který toto volební období se tomu věnoval tři roky. Pořádali jsme několik kulatých stolů. Mrzí mě, že z těch oponentů nikdy nikdo nedorazil. Protože mám na obličeje paměť, tak určitě vím, že tam nikdo nepřišel. A trošku mě mrzí i pan kolega z ODS Bohuslav Svoboda, vaším prostřednictvím, protože on byl ten první průkopník, a za to velice děkuju, který si ze své praxe lékaře uvědomuje, co to je za svinstvo, s prominutím. Nejde o cukr, jenom o cukr, je to koktejl, je to chemický koktejl. A my, když budu reagovat, my dáváme větší kompetenci právě školám, aby zakázaly tento energetický nápoj požívat. A já jsem chtěl reagovat i na to, co zaznělo ohledně toho, že zakazujeme něco, co jsme si vymysleli. Nejsme to pouze my, že bychom chtěli, a vytáhli jsme si to odněkud ze šuplíku, ale je to na popud a jako poslanci vyslechneme i společnost. Je to na popud společnosti, kdy učitelé, zdravotníci a i ti rodiče po tom volají, a pokud si dohledáte analýzu na Seznamu z 10 000 respondentů, kdy 95 procent, 96 procent je pro zakázání prodeje energetických nápojů dětem, pouze dětem. Vy jako rodiče samozřejmě, pokud uznáte za vhodné, to tomu dítěti můžete koupit na vlastní svědomí a vědomí, nic nezakazujeme dospělým osobám. Je to pouze zabránění tomu, abychom ničili zdraví našich dětí. Prosím, berme to na zřetel a děkuji za tuto diskusi.

