File: s139067.htm
Anchor: r6
Date: 39. schůze, 27. května 2025
Speaker: Poslankyně Helena Válková

Speech:
Poslankyně Helena Válková:: Já začnu, milé kolegyně, kolegové, jako Patrik Nacher, vaším prostřednictvím, paní předsedkyně. Nechtěla jsem vystupovat, ale nedalo mi to. Já vám přečtu to znění, protože vždycky je důležité si to osvěžit, v § 403. Navážu tím i na to, co řekl můj předřečník Radek Vondráček, vaším prostřednictvím, paní předsedkyně. Já si nedovedu představit, že by někdo, kdo propaguje hnutí směřující k potlačení práv a svobod člověka, podle platného znění trestního zákoníku § 403, nebyl v České republice stíhán, obžalován a odsouzen. To znění je: "Kdo založí, podporuje nebo propaguje hnutí, které prokazatelně směřuje k potlačení práv a svobod člověka, nebo hlásí rasovou, etnickou, národnostní, náboženskou či třídní zášť nebo zášť vůči jiné skupině osob, bude potrestán odnětím svobody na jeden rok až pět let." To je tak výstižná, konkrétní a dobře formulovaná skutková podstata, že dokonce - teď to říkám trošku s nadsázkou - i soudy postupují jednotně, tady nemáme nějaké nejednotné rozhodování, čili myslím si, že...
Dobře, pokud řeknete ano, je to pouze symbolika, tak na to má každý právo a to jste si tedy zdůvodnili - byť skutek utek, navazuju na toho Jaroslava Baštu, protože to jsem tedy opravdu, to mi vysvětlete, to jsem nepochopila - a pokud to je něco jiného, tak nám to vysvětlete, co je, protože už teď můžeme takového člověka odstíhat, takže tady se tím nic, ale opravdu nic z hlediska trestněprávního nezlepší, nezmění. Děkuji za pozornost. (Potlesk.)

