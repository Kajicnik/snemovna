File: s139162.htm
Anchor: r1
Date: 39. schůze, 27. května 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, vážený pane místopředsedo. Já meritorně, věcně vystoupím v obecné rozpravě, jsem řádně přihlášen. Teď si ve faktické dovolím opravdu zareagovat na probíhající rozpravu, na ctěnou kolegyni, naší kolegyni, skvělou ctěnou kolegyni Renatu Zajíčkovou. I mezi dobrými kolegy je možnost názorového nesouhlasu, naopak je to, řeknu, znak demokracie. A zároveň reaguji na bohužel tradičně nepřítomnou místopředsedkyni Sněmovny, vaším prostřednictvím, pane místopředsedo, Olgu Richterovou. A reaguji na to, že obě dvě použily slova o blokaci Sněmovny.
Já jsem první z názorových odpůrců, který vystupuje, je 16.09, to znamená, zaokrouhluji, po 70 minutách pouze ve faktické vystupuje první z názorových odpůrců. Takže já bych poprosil všechny navrhovatele, tak jako my jsme je tady poctivě poslouchali, jsem tady celou dobu, hodlám tady být celou dobu, tak jako my jsme nijak je neoznačovali za nějaké proponenty, jak říkám, já se k svému meritornímu vystoupení dostanu, tak já bych poprosil už neopakovat slova o blokaci Sněmovny nebo o blokaci tohoto bodu. Navrhovatelé přinesli politicky věcně sporný bod, o tom je demokracie, tak já bych poprosil neoznačovat nás za to, že blokujeme Sněmovnu. Myslím, že hodná opozice obstruuje mnohem více, mnohem více bodů. My se hodláme jenom vyjádřit tak, jak jsme přihlášeni meritorně k problematickým věcným i právním aspektům toho návrhu. Děkuju mnohokrát.

