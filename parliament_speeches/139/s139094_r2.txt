File: s139094.htm
Anchor: r2
Date: 39. schůze, 27. května 2025
Speaker: Poslanec Tomio Okamura

Speech:
Poslanec Tomio Okamura: Vážené dámy a pánové, mám tady několik mimořádných bodů, které bych rád zařadil na dnešní schůzi Poslanecké sněmovny. Za prvé, zajímá mě stanovisko Fialovy vlády a premiéra Fialy k vyjádření německého kancléře Merze, který v podstatě chce zatáhnout Evropu do války s Ruskem. Takže můj dotaz zní a název bodu bude Premiére Fialo, souhlasíte s tím, aby se Česká republika nebo čeští vojáci aktivně účastnili konfliktu na Ukrajině? To je název bodu.
Německý kancléř Merz totiž oznámil, že již neexistují žádná omezení pro údery na ruské vnitrozemí západními zbraněmi. A ještě dodám, proč se na to ptám, protože premiér Fiala hovořil o možném zapojení České republiky přímo do konfliktu na Ukrajině. Hovořil o zapojení českých vojáků v rámci jakýchsi sil a tak podobně. Je také pro aktivní posílání, neustále tam posíláte aktivně zbraně. My hlasujeme proti, protože my chceme mír a mírová jednání, ta válka je zamrzlý konflikt a vy nás, v podstatě vaše vláda nás pořád aktivně zatahuje blíž a blíž tomu přímému konfliktu. A SPD je proti tomu, aby se Česká republika a čeští občané, tím myslím čeští vojáci, jakkoliv zapojovali do toho konfliktu, a Fialova vláda to naopak prosazuje a podporuje.
Takže teď, když německý kancléř oznámil, že již neexistují žádná omezení pro údery na ruské vnitrozemí západními zbraněmi, tak tato otázka získala další aktuálnost a další akceleraci. Bombardování totiž není možné bez aktivní účasti západu, který výběr cílů a odpalování řídí. To neznamená nic menšího než otevřený vstup NATO do války proti Rusku. Ovšem jen evropské části, protože USA válku s Ruskem odmítají. Rusko už vícekrát oznámilo, že pokud by jakákoliv země takto napadla Rusko, bude to brát jako vstup této země do války a vyhradilo si právo odpovědět jakýmikoliv prostředky, včetně použití jaderných zbraní. Zbraní, vůči kterým dnes neexistuje nejen u nás, ale ani nikde jinde skutečná obrana.
Žádám vás tedy, pane premiére, abyste okamžitě za Českou republiku deklaroval, že naše země se v žádném případě nebude podílet na této válce, kterou hodlá Německo tímto způsobem akcelerovat. Žádám vás o jasné, slovy jasné slovo, zda válku s Ruskem odmítnete, nebo zda se do ní hodláte zapojit. Odpověď prosím jasnou, ano - ne. Takže to je můj první mimořádný bod, kde bychom rádi znali jasnou odpověď.
Jako bod číslo dvě je bod s názvem Výzva Fialově vládě, aby obnovila dobré vztahy se Slovenskem. Slovenská vláda je podle aktuálního vyjádření slovenského premiéra Roberta Fica připravena obnovit jednání s českou vládou. To je, protože Fialova vláda vloni přerušila takzvané mezivládní konzultace se Slovenskem. Podle mého názoru by se obě země, tedy Česká republika a Slovensko, měly zaměřit na diskusi o mírovém řešení války na Ukrajině a také by měly obnovit co nejhlubší dobré vztahy mezi Českou republikou a Slovenskem. Ty vztahy, které vaše vláda zničila.
Slovenský premiér zmínil i obnovení spolupráce v rámci středoevropského uskupení zemí visegrádské čtyřky či odmítnutí případného návrhu na zrušení jednomyslného souhlasu a práva veta členských zemí Evropské unie v některých záležitostech. A tady je samozřejmě důležitá pointa. Hnutí SPD je toho názoru, že by česká vláda měla odmítnout ty snahy na zrušení práva veta členských zemí Evropské unie. Už to deklarovali Němci, už o tom hovořili i Francouzi, že by rádi to právo veta zrušili, tím pádem by už plně Francie a Německo ovládly v podstatě i nás ve střední Evropě, protože v tom většinovém hlasování by si samozřejmě nás jako Českou republiku vždycky přehlasovaly. Takže by se to rovnalo v podstatě definitivní ztrátě suverenity České republiky. A zatímco slovenský premiér Robert Fico se jasně vyjádřil, že odmítá takové návrhy na zrušení práva veta, tak Fialova vláda mlčí a ještě nechce spolupracovat se zeměmi V4, protože tu V4 jste rozbili, paní Pekarová aktivně to udělala, pan Rakušan ze STAN, Fiala - premiér Fiala - a další exponenti této vlády, Piráti, a my si myslíme v SPD, že je potřeba naopak budovat spolupráci v rámci V4, to znamená s Polskem, Maďarskem a Slovenskem, protože máme společné zájmy, které právě proto, že když nás bude více v takovémto bloku, který má 65 milionů lidí, tak samozřejmě ten náš hlas by byl úplně jinak slyšet v Bruselu. Pak je to i třeba... Máme společné zájmy v energetické politice, máme společné zájmy v protiimigrační politice, tedy Fialova vláda je proimigrační naopak, vy podporujete migraci do České republiky, ale ty zbylé země se k tomu - Slovensko, Maďarsko i Polsko - se k tomu staví rezervovaně, až odmítavě. To znamená, my chceme, aby ta spolupráce obnovila, a zvláště když ještě i slovenský premiér k tomu vaši vládu vyzývá, tak já si myslím, že by na to bylo dobré pozitivně reagovat.
Takže já bych rád toto téma zařadil jako mimořádný bod, protože posílení těch vazeb v rámci V4 a znovuobnovení spolupráce v rámci V4 považujeme v SPD jako velice důležité a v rámci posílení prosazování zájmů České republiky i na úrovni Evropské unie.
Takže proto to zařazuji. Vím, že Fialova vláda, vy jste proti V4, vy jste takové ty loutky Bruselu, vy skáčete, jak vám v Bruselu a Berlíně pískají, což je samozřejmě úplně šílené, je to taková ta protinárodní politika, kterou děláte, a vy jste zdůvodnili to, že jste vloni přerušili ty mezivládní konzultace se Slovenskem, ty dobré vztahy se Slovenskem jste narušili a zbortili jste je, zničili jste je, tak vy jste ten krok, kdy jste přerušili ty mezivládní konzultace, zdůvodnili rozdílnými názory na klíčová zahraničněpolitická témata, která se projevují hlavně ve vztahu k Ukrajině, jste říkali, kde nynější Ficova vláda zastavila vojenskou pomoc Kyjevu ze státních zásob a slovenský premiér kritizoval protiruské sankce EU.
Za SPD říkám, že pokud budeme součástí příští vlády, okamžitě obnovíme mezivládní jednání se Slovenskem. Je to náš nejbližší národ a je podle našeho názoru v našem zájmu, abychom udržovali přátelské vazby s okolními státy, a samozřejmě Slovensko je nám z tohoto pohledu nejblíž.
Takže v rámci toho mimořádného bodu vás tady k tomuto vyzývám a zajímalo by mě, zajímalo by nás vaše stanovisko, protože to, že mlčíte k tomu, že chtějí současné, řekl bych, ekonomicky nebo ty největší země Evropské unie zrušit právo veta, tak já to beru jako další protinárodní krok proti zájmům České republiky a tuto otázku je potřeba rozhodně diskutovat a postavit se proti tomu zrušení práva veta. ***
