File: s139019.htm
Anchor: r2
Date: 39. schůze, 27. května 2025
Speaker: Poslankyně Renata Oulehlová

Speech:
Poslankyně Renata Oulehlová:: Dobrý den. Děkuji za slovo, paní místopředsedkyně. Dobrý den, vážené kolegyně, vážení kolegové. Opět před vás předstupuju s prosbou o předřazení bodu číslo 152 této schůze, tedy 139. Jedná se o návrh Zastupitelstva Karlovarského kraje na vydání zákona o zřízení Vysoké školy kraje Karlovarského. Je to sněmovní tisk číslo 915, prvé čtení podle § 90 odst. 2. Cílem návrhu je založení Vysoké školy Karlovarského kraje jako veřejné vysoké školy orientované na profesní vzdělávání, které bude reagovat na specifické potřeby trhu práce v regionu.
Karlovarský kraj je opravdu dlouhodobě strukturálně postiženým krajem. V mnoha ukazatelích jsme bohužel na tom nejhůř v České republice. Absence vysoké školy vytváří nerovnosti v přístupu ke vzdělání, přispívá k odlivu mladých lidí a prohlubuje socioekonomické problémy regionu. Tím, že máme mnoho nízkopříjmových obyvatel, tak vlastně ti mladí lidé ani nemůžou odjet někam na vysokou školu, protože prostě na to nemají finanční prostředky. Jak už jsem řekla, náš region v mnoha ohledech vykazuje opravdu znaky toho, že nemáme to jednoduché a opravdu potřebujeme pomoci. Mě velice i nepříjemně překvapilo, že ta Debata Live, Teď jde o všechno!, s kterou vlastně objíždí pan premiér Českou republiku, tak jediný region, kam nezavítá, je Karlovarský kraj.
My bychom opravdu potřebovali pomoct, protože nám jde opravdu už o všechno, proto bych vás chtěla poprosit, zda... Jak jsem řekla, opravdu je to už u nás hodně náročné, tak abychom tento bod navrhli na pořad této schůze jako první bod před vlastně zařazenými z grémia. Děkuji.

