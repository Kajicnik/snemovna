File: s139152.htm
Anchor: r2
Date: 39. schůze, 27. května 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážený pane předsedající, kolegové, kolegyně, ono už to tu zaznělo. Vlastně ten, kdo to napsal, tu není, takže nám neodpoví, byť je tu zástupce předkladatele, to znamená skupiny poslanců. Vzhledem k tomu, že to zjevně napsalo Ministerstvo vnitra, tak si myslím, že by tu pan ministr vnitra měl být, protože je to v jeho gesci, zákon o obcích, a měl by odpovídat například na otázky, které vznesl předseda ústavně-právního výboru Radek Vondráček. Bylo by to zcela legitimní. Já si myslím, nechci se kolegy dotknout, že ani nám odpovědět ve své podstatě nemůže, protože to nemůže vědět do takových detailů, protože jim to strčili z Ministerstva vnitra.
A ještě další věc. Já jsem poslouchala, když zástupce předkladatele hovořil, o čem to má být, že především je to posílení dobrovolné spolupráce obcí a že to vzniká odspoda. Jaké odspoda? Připravilo to Ministerstvo vnitra a ještě to připravilo takovým způsobem, že je tam zamontováno tolik zákonů! To bylo, jak pejsek s kočičkou vařili dort! Ještě tam přidáme správní řád, ještě tam přidáme zákon o matrikách, a co ještě tam přidáme? No, přidáme tam, vážení, všechno! Je to na poslední chvíli, teď musíme schválit všechno, co se děje. Tak takhle vznikal ten zákon. Ne, že by byl řádný legislativní proces, ale ještě tam dejme toto, ještě tam dejme toto.
K tomu přispívá, kolegové a kolegyně, i to množství pozměňovacích návrhů, které jste tam dali. A mimochodem, já jsem se dívala na jeden pozměňovací návrh a fakt mě překvapil, protože jsem si říkala, opravdu to jeden z předkladatelů si myslí, že to posiluje dobrovolný svazek obcí? A má to být spolupráce obcí, ne, prosím vás, výkon přenesené působnosti. Podle mě je to, já se snažím najít vyjádření, abych neříkala lživé, to znamená spíš zavádějící vyjádření v té vaší důvodové zprávě, protože ve vaší důvodové zprávě - já si dovolím část citovat: "Základním účelem předkládaného návrhu zákona je rozšířit působnost institutu společenství obcí, který je v současnosti upraven ustanovením § 53a a následně zákona o obcích. Společenství obcí by tak na základě tohoto zákona mělo představovat daleko atraktivnější entitu dobrovolné spolupráce obcí."
Takže dobrovolná spolupráce obcí, já to beru, ale my se tam zabýváme výkonem přenesené působnosti, a pozměňovací návrh, jeden, který si osvojil garanční výbor, se týká vzdělávání úředníků, protože vzdělávání úředníků je v zákoně (č.) 312/2000 Sb., o úřednících samosprávných celků., Tam je § 17 odst. 1, kdy se hovoří, že prohlubování kvalifikace podle tohoto zákona může poskytnout jen právnická fyzická osoba, příspěvková organizace zřízená Ministerstvem vnitra, ústřední správní úřad, Kancelář veřejného ochránce práv, kraj a hlavní město Praha nebo obec, jíž byla udělena akreditace. A my tu říkáme ještě i společenství obcí. Jestli chce to společenství obcí mít třeba takovouto pravomoc, tak ať se ty obce spojí. Vy ve své podstatě jste proklamovali během posledního roku, dvou, bylo to, jak by se měly slučovat obce, a vy tady říkáte tedy, když se neslučujete, tak vám dovolíme něco jiného, dobrovolně spolupracujte, ale proč dáváte pravomoci týkající se vzdělávání úředníků? Já tomu nerozumím...

