File: s139136.htm
Anchor: r15
Date: 39. schůze, 27. května 2025
Speaker: Poslanec Jan Síla

Speech:
Poslanec Jan Síla: Děkuji za slovo. Vážený pane místopředsedo, dámy a pánové, dovolte, abych se vyjádřil k probírané novele zákona (č.) 327 o poskytování zdravotních služeb a jejich podmínkách. A chtěl bych to vzít trošičku zeširoka sice, chtěl bych se vyjádřit vůbec ke komercionalizaci zdravotnictví, do kterého tato novela zákona opět zapadá. Zatímco my jsme naivně cinkali klíči na náměstích a slavili konec totality, v režimu ticha a právní jakési nejistoty probíhala devastující privatizace.
Privatizační přesun společného majetku z trestného činu zneužití informací v obchodním styku udělal podnikání, čestné podnikání, ale z národa udělal stádo ovcí, které propaganda držela a bohužel stále drží v nevědomosti. Nechci zde probírat všechny nepravosti, které dovedly náš stát do stavu vysávané kolonie, která přežívá díky extrémnímu zadlužování a dotacím z Evropské unie.
Ve svém projevu bych se chtěl věnovat hlavně cílené a účelové destrukci velmi dobře fungujícího zdravotnictví a jeho přeměně ze solidární zdravotní péče na zdravotní službu, nyní, rovnající se kadeřnictví, pedikúře nebo opravárenství aut. Tento vývoj byl a je systematicky řízený a každá zmínka o alternativním modelu je dehonestována a zesměšňována jako návrat před rok 1989. Dnes už nejde jen o historii, jde o budoucnost našeho zdravotnictví, jde o to, zda si dokážeme pravdivě přiznat, že účelová destrukce systému zdravotní péče musí skončit a že je třeba provést radikální reformu, a to nejen změnu formy, ale hlavně změnu obsahu. ***
