File: s139101.htm
Anchor: r3
Date: 39. schůze, 27. května 2025
Speaker: Poslanec Jiří Mašek

Speech:
Poslanec Jiří Mašek: Vážený pane předsedající, kolegyně a kolegové, já také musím zareagovat na slova pana ministra i slova pana zpravodaje. Oba dva říkali, že ty tlumiče byly velice závažné, co se týká Filozofické fakulty a Klánovického lesa. Kolega Růžička na to tady odpověděl, citoval z výpovědi té svědkyně, že slyšela naprosto jasně, zřetelně dvě rány. Jestli by slyšela dvě, nebo by slyšela čtyři, na té věci vůbec nic nemění, čili slyšela je. Vyšetřovací pokus s tlumičemi i bez tlumičů, který reflektoval podobné podmínky jako na Filozofické fakultě, také proběhl a také ukázal, že ty tlumiče vůbec nejsou rozhodující.
Pane ministře, byl jste to vy, kdo si vybral tři věci, aby nějakým způsobem trošku uklidnil veřejnost, což chápu, že chceme něco rychle dělat, a bylo to takové politické rozhodnutí. Bylo to jednak, že zavedeme plošné psychologické testy, což se ukázalo jako neproveditelné, měli jsme na to kulaté stoly, dostalo se to potom do velkých rozměrů. Totéž bylo o tom informování těmi lékaři a možnost se koukat do CRZ. Pro to jste zase tolik neudělali a naopak jste to digitálně oddálili ještě. No, a ten třetí majstrštyk byly ty tlumiče a chtěli jste to shodit na ty tlumiče. O tom už jsem tady mluvil, že se to na ně shodit nedá.
My bychom měli hledat, hledali jsme i v té vyšetřovací komisi - a kolegům chci poděkovat - a bylo to tam jenom o jeden hlas, přitom ta komise byla postavena politicky sedm ku třem ve prospěch koalice současné, takže bych to také nebral jako úplný argument.
V těch doporučeních... My jsme tam dali řadu zásadních doporučení, ale vy jste je potom přetavili na to, že jste na to dali headline, že se nic nestalo a že všechno bylo v pořádku.
I v tom vyšetřování Policií České republiky byla řada chyb a za dvě a půl hodiny nedokázali nalézt pachatele, o kterém věděli, kdo to je a kam jede.
Já se eventuálně ještě přihlásím. (Potlesk poslanců hnutí ANO 2011.)

