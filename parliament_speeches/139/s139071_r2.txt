File: s139071.htm
Anchor: r2
Date: 39. schůze, 27. května 2025
Speaker: Poslankyně Taťána Malá

Speech:
Poslankyně Taťána Malá:: Děkuji za slovo. Dobré poledne, paní předsedající, kolegyně, kolegové. Na začátek jenom ještě trošku odlehčím a mám vzkázat ještě zprávu od pana kolegy Nachera, že zelené sako si vzal kvůli konopí, ale zapomněl vám to tady říct.
Ale teď už vážně, já bych chtěla poděkovat a poprosit o podporu pozměňovacího návrhu, který zavádí dětský certifikát. Chtěla bych poděkovat všem, kteří na tom tématu pracovali. Chtěla bych tady poděkovat i panu ministru Blažkovi, ačkoliv to bude asi na nějakou dobu moje poslední pochvala a poděkování. Současně bych chtěla poděkovat i těm, kteří nám do toho házeli vidle, protože paradoxně i ti nás často semkli a donutili nás bojovat ještě víc a snažit se to téma prosadit skutečně nekompromisně.
Ale já v rámci této novely chci upozornit ještě na jednu zásadní chybu, která podle mého názoru oslabuje ochranu dětí a samoživitelů. Je to už ta zmiňovaná dekriminalizace neplacení výživného, která navrhuje, aby bylo trestné neplacení výživného jen tehdy, pokud je prokázáno, že ta oprávněná osoba, tedy většinou je to typicky matka, je v nouzi, nebo respektive to dítě, na které má být placeno. Já to považuju za naprosto, naprosto nepřijatelné, protože podle mého názoru povinnost platit výživné není podmíněna tím, jestli si druhý rodič ještě poradí. To neplacení výživného je úmyslné zanedbávání rodičovské povinnosti a stát tímhletím návrhem, který dává do novely trestního zákoníku, říká, že dokud matka nebo otec nepadne na dno, tak se prostě nic neděje.
Když jsem o tom mluvila s řadou kolegů i z koalice, tak jsem často slyšela argument, že musíme vyprázdnit české věznice, jenomže ta fakta hovoří jasně a většina pachatelů nesedí jen za neplacení výživného, ale mají to v souběhu s jiným trestným činem. Ale to, co je na tom nejdůležitější, tak drtivá většina dlužníků platí to výživné už v okamžiku, kdy je na ně to trestní oznámení podáno, a právě strach z toho trestního stíhání je to, co těm dětem zajistí reálně peníze na kroužky, na obědy, na školní pomůcky a tak dále. Takže za mě ten návrh prostě říká: Neboj se, nebudeme tě stíhat, pokud ten druhý rodič ještě trošku zvládá. Když jsem se o tom s některými z vás bavila, tak někteří říkali: No jo, ale měli bychom využívat více alternativní tresty. S tím naprosto souhlasím, akorát že tento návrh nevede k alternativním trestům, ale vede k tomu, že nebude možné vůbec postihovat úmyslné neplacení výživného.
Proto jsem předložila pozměňovací návrh, který tuto chybu napravuje, a doufám a poprosím vás o jeho podporu. To je ode mě vše, děkuji. ***
