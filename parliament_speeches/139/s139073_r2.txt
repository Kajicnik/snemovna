File: s139073.htm
Anchor: r2
Date: 39. schůze, 27. května 2025
Speaker: Poslanec Aleš Dufek

Speech:
Poslanec Aleš Dufek:: Dámy a pánové, já tady samozřejmě nevím, jak moc se posloucháme, nebo neposloucháme už teď, ale chtěl bych upozornit jenom na jednu věc. To jsou prostě pozměňovací návrhy, které se jaksi dodatečně objevily a týkají se vesměs drogové trestné činnosti. Když se tady ten zákon připravoval - bylo to poměrně dlouho - tak ta myšlenka nebo koncepce byla taková, že zrovna pokud se týká té drogové trestné činnosti, tak tam dojde k určitému snížení těch sazeb a skutečně v tom vládním návrhu to tam je. Ale to, co samozřejmě pak ty návrhy, které tady jsou, ty poslanecké, tak ty vlastně tuhle tendenci ještě rozšiřují.
V čem je problém? Problém je v tom, že u té drogové trestné činnosti samozřejmě to, za co jsou ti pachatelé odsouzeni, je vždycky jenom nějaká špička ledovce, že se aspoň něco většinou na ně najde. Pak samozřejmě obrovské množství jejich další trestné činnosti se prostě prokázat nepodaří. To znamená, ta policie to vždy velmi, velmi těžce dokazuje těmhletěm drogovým dealerům a často v podstatě ty zdánlivě jednoduché trestné činy, které někdo chce možná i vypouštět už z trestního zákoníku nebo nám zvyšovat nějaké minimální množství, tak vlastně to jsou jediné věci, kde můžeme těm skutečným zločincům vůbec aspoň něco dokázat, abychom je mohli odsoudit.
To znamená, skutečně je to něco, v čem se pohybuji, protože trestní právo dělám už nějakou třetí dekádu. Momentální situace asi nejvíc společensky nebezpečná, která se týká třeba našich teenagerů, je prostě zkrátka a dobře taková, že oni se pohybují někde v nějakém veřejném prostoru, v nějakých městských parcích nebo nějakých místech, kde se ta mládež schází, kde je to... V podstatě se jim nabízí nějaké jointy a takové věci a jsou to osoby třeba pod patnáct let. Pak samozřejmě pokud policie někomu něco dokáže, tak to dokáže pouze těm, kdo tam chodí, a většinou je to prostě za nějaké určité množství a pak samozřejmě se už nepodaří chytat takové ty zásobovače tady těchto dealerů v té poslední vlně.
Takže fakt bych chtěl vyzvat, abychom tady moc zase nepodléhali nějakému takovému všeobecnému nadšení a všeobecné touze konat dobro, protože osobně se domnívám, že drogy jsou obrovský problém a není dobré v podstatě být příliš vstřícný. Toť vše.

