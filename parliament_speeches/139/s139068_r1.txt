File: s139068.htm
Anchor: r1
Date: 39. schůze, 27. května 2025
Speaker: Poslanec Patrik Nacher

Speech:
Poslanec Patrik Nacher:: Děkuji, paní předsedkyně. Já jsem myslel, že tam jsou ještě nějaké faktické, tak jsem nebyl úplně připraven.
Vážená paní předsedkyně, pane ministře, kolegyně, kolegové, no, já nejprve nějaký úvod k tomu, k čemu bych chtěl vystoupit.
Ještě možná před závorku bych poprosil potom kolegu Hellera, vaším prostřednictvím, ještě mi neodpověděl na toho Jaroslava Baštu. Když tak bojujete proti těm nebo za ty protikomunistické bojovníky, tak proč je nějakým způsobem v dnešní době takhle rozlišujete. To bych poprosil skutečně, protože - já se k tomu musím vrátit - kdybyste to nechali být, to hlasování o vyznamenáních ve středu, tak on prošel, mohl být klid, ale někomu z vás prostě stálo za to sem jít na mikrofon, zpochybnit hlasování. U návrhu in memoriam je to fakt hloupé, je to hloupé, nikdo se nemůže bránit, je to prostě... Přijde mi to nevhodné, ale hlavně mi to od vás přijde fakt pokrytecké.
Vy tady navrhujete nějaké zpřísnění, které tady velmi hezky moje kolegyně Helena Válková popsala, že už se to dá řešit dnes, čímž bych se chtěl úplně mimo to svoje téma konopí zeptat. Vy tam vkládáte slova "nacistické, komunistické a jiné". Co je to, to "jiné", jestli mi můžou kolegové - oni tam se teďka baví, tak mě neslyší - jestli mi můžou odpovědět, co je to, to "jiné"? Protože zároveň píšete, že jde o výslovný příklad hnutí, tak vy výslovně vyjmenováváte nacistické, komunistické - s tím se dá souhlasit - ale co je to, to "jiné"? Tak když neodpovíte vy, tak já poprosím Helenu Válkovou jako paní profesorku, ona to možná vezme za vás, že by mi na to odpověděla. Bylo by dobré, aby to tady na mikrofon zaznělo.
Fakt bych rád, abyste mi i vysvětlili toho Jaroslava Baštu. Z toho vás nepustím, to se omlouvám, když jste to tady otevřeli.
Jinak já jsem dneska chtěl tady hovořit o té části, která se týká konopí. Z mého úhlu pohledu jde o dekriminalizaci samopěstitelů konopí ze zdravotních důvodů, pro léčebné účely, kteří si pěstují konopí. Vy víte, že jsem to tady navrhl s kolegou Tomášem Vymazalem před pěti lety, tady to neprošlo. Jsem rád, že součástí novely trestního zákoníku - každý si tam najde něco - tak tam dochází i ze strany vlády, z vládního návrhu k zjemnění v této věci, kde vy víte, že já už tady pět let upozorňuju na tu situaci, že v České republice je možné někoho odsoudit na delší dobu do vězení za pěstování tří rostlin než za trestný čin znásilnění, což já považuju za úplně něco neuvěřitelného. Je možné to vytáhnout ze stenozáznamu, hovořím tady o tom pět let, takže jsem rád, že jsme využili této možnosti, že v té novele trestního zákoníku je tam jak to zmírnění, tak i celá řada pozměňovacích návrhů, které tuhletu záležitost řeší. To mně přijde zásadní z hlediska nějaké konzistentnosti.
Zároveň bych tady podtrhl, i tady u toho si myslím, že je důležité i na mikrofon říct o střetech zájmů různých, tak já střet zájmů nemám, protože konopí neužívám, ani nehulím, ani to nepoužívám ze zdravotních důvodů. Musím zaklepat. Stejně tak jsem to tady řekl, když jsem byl ten, který tady podporoval určitou toleranci alkoholu pro vodáky a cyklisty, a zároveň jsem vám tady řekl, že jsem abstinent. Já jsem abstinent, ale v tomhletom prostě já vždycky budu podporovat ten přirozený život a přirozený běh věci, stejně tak jako tady. To je potřeba si říct, takže konzistentní jsem v této věci. Není to nějaká záležitost teďka narychlo spíchnutá a zároveň tam nemám žádný střet zájmů.
Rozumím, že pro některé kolegy konzervativnější to může být složitější, zvlášť poté, co tady dneska dvě hodiny probíhala ta debata o bitcoinech a o tom případu, který se otevře, protože tam šlo o nějaké drogové obchody. To je pravda, to nám moc nepomohlo, to si pojďme přiznat. Na druhou stranu si myslím, že možná ten dopolední případ, který tady, věřím, že budeme řešit na mimořádné schůzi s ministrem Blažkem, tak je právě přesně ten případ, kdy někdo proaktivně obchodoval s drogami, nechal si za to platit pomocí bitcoinů, aby to nebylo dohledatelné, a srovnávejme to s tím, že někdo na zahradě si pěstuje pár rostlin. Teďka neřešme, jestli dvě, tři, čtyři, pět, ale z toho určitě ten člověk neudělá obchod, aby to prodal a za nějakých 1 300, 1 500 nasbíral bitcoinů v součtu, takže si myslím, že na první pohled ta situace dneska, jak začala Sněmovna, že by to mohla zhoršit, na druhou stranu si myslím, že ten kontrast mezi těmi aktuálními případy a tímhletím případem je tak velký, že si myslím, že každý pochopí ten rozdíl, na co by se policie měla soustředit a kde, si myslím, že i ta její aktivita je spíše za mě škodlivá.
Součástí tohoto mého vystoupení je i - a říkám to na mikrofon teďka, potom pro zpravodajku, jestli si může udělat poznámku Helena Válková - že stahuju pozměňovací návrh J3, který najdete pod číslem 6365, který jsme nahráli s kolegou Balašem - on se přihlásí k tomu asi také pravděpodobně - a to proto, že tam máme ten aktuálnější J4, který je 6595, který tady naopak budu hájit. Jsou to dvě věci, které jsme nahráli po sobě. Ta první byla v nějaké podobě, já se pak k tomu pozměňovacímu návrhu vrátím. Ten druhý je aktuální, který reaguje i na výtky ze strany Ministerstva spravedlnosti, které jsme tam zohlednili, takže ještě jednou pro stenozáznam, stahuji tedy za sebe pozměňovací návrh J3, takže to bychom měli potom hlasovat jako první v té proceduře.
Tak. No a teďka o čem je ten pozměňovací návrh náš společný s kolegou Balašem? To je to J4, číslo 6595. Zjednodušeně řečeno, je to o tom, že my společně vyjímáme trestné činy související s konopím a dáváme je vlastně úplně do zvláštního paragrafu. Doteď je to tak, že v trestním zákoníku se řeší výroba z hlediska drog § 283, a my děláme to, že vlastně vytváříme § 283a, kam dáváme konopí, čímž ho vymezujeme, vyčleňujeme od ostatních drog. Samozřejmě z hlediska toho snižujeme ty tresty.
Po poradě, protože se opravdu... Je to věc, která vyústila po několika měsících, tak se to jeví jako jediný efektivní způsob nějaké komplexní úpravy. Věřím, že i odborníci na právo nás za to ocení, že ten vyjmeme - ty trestné činy související s konopím - a přemístíme ho do nově vzniklého paragrafu s tím písmenem A, čímž "tímto krokem reagujeme na rostoucí povědomí o rozdílné povaze a společenské škodlivosti různých omamných nebo psychotropních látek". To znamená, když to úplně zjednoduším, vyčleňujeme a říkáme - což si myslím, že správně - že konopí se nemůže rovnat kokainu, heroinu, pervitinu a podobně. Tento krok zároveň ukazuje, že "konopí podle všech studií vykazuje nižší riziko závislosti a výrazně nižší míru společenské škodlivosti oproti jiným látkám, právě jako je kokain, pervitin nebo heroin", mimochodem alkohol tedy nevyjímaje.
No a "v tomto novém § 283a jsou návrhy podrobněji rozděleny do deseti odstavců proti původním pěti a jsou navrženy tak, aby lépe odrážely specifické vlastnosti a společenský dopad konopí a produktů z něj na celou společnost. Zároveň je ponechán prostor pro trestní odpovědnost u závažných činů s celospolečenskými dopady, zejména pokud jde o organizovaný nadnárodní zločin" - my samozřejmě tohleto neměníme - "či případy, kdy pachatel ohrožuje zranitelné skupiny, jako jsou děti." ***
