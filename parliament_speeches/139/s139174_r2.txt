File: s139174.htm
Anchor: r2
Date: 39. schůze, 27. května 2025
Speaker: Poslankyně Martina Ochodnická

Speech:
Poslankyně Martina Ochodnická: Vážený pane místopředsedo, děkuji. Ke kolegu Karlu Haasovi, vaším prostřednictvím. Pokusím se velmi rychle v těch dvou minutách zareagovat aspoň na to nejzásadnější.
Ta definice, tak jak je uvedena v zákoně, nikoliv ve vyhlášce, teď už je dána WHO a EFSA. To znamená, my jsme šli tou stejnou cestou, tak jak je to stanoveno u nich.
Potom automaty. Stejné opatření jako u psychomodulačních látek. My už jsme, a to byl první zákon, který se tomuto věnoval, stanovili, jak stát chce v rámci prodeje prostřednictvím automatu u těchto látek, a teď začněme klidně alkoholem, tabákovými výrobky, pokračujeme přes kratom, až k energetickým nápojům, postupovat. Stejně tak je to s tím doručováním a on-line prodejem. My jsme jenom překlopili zákon, který už tato Sněmovna schválila v této oblasti těchto látek. Tak jenom abych vysvětlila, že jsme si to nevymysleli, ale že ministerstva postupovala logicky tak, že ti, kteří budou kontrolovat, budou kontrolovat sice jinou látku, ale stejným způsobem. To bylo přesně pro ty kontrolní orgány, což je SFPI téměř u všeho.
Nápisy. Stejně tak u těch nápisů je to sice úsměvné, ale dobře, máme to v jiných zákonech a zkopírovali jsme to z jiných zákonů. Je tedy možná na místě, a tady s vámi pravděpodobně budu velmi souhlasit, toto ze všech zákonů vypustit a říci si, že je to nadbytečné, anebo na tom nadále trvat. Obsoletní.
Osmnáct let kromě odborných škol. To je ten prodej, respektive ta brigáda studentů, kteří mohou tímto způsobem pracovat a prodávat alkohol, tabákové výrobky, ale třeba i koktejly v gastronomických zařízeních a podobně. Já jsem zrovna absolventka hotelové školy, takže s tím mám velkou zkušenost, a my to tam máme v tom zákoně. A tu výjimku mají opravdu jenom tyhle školy a žáci, kteří jsou... (Předsedající: Váš čas!) Pardon.

