File: s139180.htm
Anchor: r8
Date: 39. schůze, 27. května 2025
Speaker: Poslanec Jan Hofmann

Speech:
Poslanec Jan Hofmann: Pane předsedající, děkuji za slovo. Já se pokusím být stručný. Dovoluji si předložit návrh novely zákona č. 170/2002 Sb., o válečných veteránech, ve znění pozdějších předpisů. Jde o návrh skupiny poslanců napříč politickým spektrem, který byl připraven ve spolupráci s Ministerstvem obrany.
Cílem návrhu je provést dílčí, ale významné změny v oblasti péče o válečné veterány. Stávající právní úprava neodpovídá aktuálním potřebám zejména novodobých válečných veteránů, kterých je dnes takřka 17 000.
Navrhovaná novela zákona navazuje na nový systém péče o válečné veterány, který Ministerstvo obrany představilo veřejnosti na podzim 2023. Návrh zároveň reflektuje zkušenosti z praxe v České republice i ze zahraničí a také dílčí konzultace s Ministerstvem práce a sociálních věcí tak, aby byl funkční, efektivní a měl právní oporu.
Vážené kolegyně, vážení kolegové, v České republice dnes žije již jen něco málo přes 50 druhoválečných veteránů. Pokud novela nebude přijata nyní, další podpory se zřejmě nedočkají.
Pokud by dnes došlo ke schválení této novely, byl by to skutečně důstojný projev úcty všem, kteří se zasloužili o svobodu a bezpečnost naší země.
S ohledem na naléhavost celé situace si dovoluji navrhnout, aby Poslanecká sněmovna schválila návrh v režimu § 90 odst. 2 jednacího řádu, tedy již v prvém čtení. Děkuji vám za slovo.

