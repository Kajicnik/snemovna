File: s139109.htm
Anchor: r5
Date: 39. schůze, 27. května 2025
Speaker: Poslanec Martin Kolovratník

Speech:
Poslanec Martin Kolovratník: Dobré odpoledne, děkuji za slovo. Já budu velmi stručný ve smyslu stanoviska našeho poslaneckého klubu jako opozičního klubu právě k žádosti nebo návrhu ministra Martina Kupky na projednání podle § 90. My jsme opravdu neshledali tady v tom návrhu žádné kolizní nařízení nebo žádný problém právě proto, že Česká republika opravdu nemá žádnou námořní flotilu. Takže teoreticky kdyby jednou v budoucnu měla, tak se to může aplikovat, ale teď se to v zásadě fakticky nikoho, žádného provozovatele, vlastně týkat nebude. Je to tedy pouze implementace nebo adaptace našeho práva na unijní nařízení číslo 2023/1805.
Když jsem si pročítal ten materiál, tak mě tam zaujala poznámka Ministerstva vnitra, které říkalo, že jsou nedostatečně odůvodněné některé odchylky od obecné přestupkové legislativy, ale považuji to opravdu za naprostý formalismus a dost možná i zbytečnou připomínku, protože jak již bylo řečeno, v zásadě se to nikoho netýká. Je to jenom určitý právní rámec. Tím tedy vysvětluji, proč souhlasíme s projednáním v prvním čtení. Děkuji.

