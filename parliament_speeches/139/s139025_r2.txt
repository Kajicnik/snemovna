File: s139025.htm
Anchor: r2
Date: 39. schůze, 27. května 2025
Speaker: Poslanec Patrik Nacher

Speech:
Poslanec Patrik Nacher:: Paní předsedkyně, ministři, dámy a pánové, já se přiznám, že já bych dneska tady vůbec nevystupoval a nenavrhoval bod, protože jsem to měl připravené jako interpelaci, ale vy jste tu interpelaci zrušili. Ta interpelace se měla jmenovat Boj s dezinformacemi a chtěl jsem interpelovat několik představitelů vlády - premiéra a ministra vnitra, možná teoreticky vlastně i třeba ministra financí, protože ta dezinformace se týká kampaně SPOLU - ale protože jste zrušili ve čtvrtek interpelace, což je i důvod pro občany, abyste věděli, proč my tady teďka vystupujeme, tak ten bod navrhnu teď.
Mě ten přístup upřímně překvapuje. Já se dívám na dnešní program a je tam osmnáct zákonů v devadesátce, které jsme klidně mohli zablokovat. My jsme řekli: Ne, pojďme projednat devadesátku - to znamená ve zrychleném řízení - osmnáct vládních norem. My vstřícně říkáme: Pojďme to projednat v jednom čtení jedním hlasováním. Proti tomu nám to vládní většina vrátila, že ve čtvrtek opět opakovaně zrušila interpelace, takže já jsem si k tomu našel nějakou statistiku.
Řeknu něco k těm interpelacím a pak k tomu bodu, který bych chtěl zařadit jako první bod ve středu a potom alternativně první bod v pátek.
Tak nejdřív ta statistika. Počet dnů, kdy interpelace mohly proběhnout: 62. Počet dnů, kdy skutečně interpelace proběhly: 33. To znamená, to je těsně nad polovinou. Mě by zajímalo, co byste na to říkali vy, kdyby se to dělo obráceně. Dokonce počet dnů, kdy proběhly písemné interpelace: 27. To už se dostáváme hluboce pod padesát procent. To znamená, opozice a její právo se ptát členů vlády, tak se pohybujeme někde kolem padesáti procent. Mě to mrzí, protože jsem právě myslel to, že my ukážeme dobrou vůli tím, že vám tady nebudeme blokovat ty devadesátky a v takovém velkém počtu, tak jsem očekával, že tento týden to normálně proběhne, protože jsem měl připravenou tuto interpelaci.
Vy tady furt bojujete proti dezinformacím a furt tady je ta zkratka, že ty dezinformace vypouští opozice - buď parlamentní, nebo neparlamentní opozice - a chudák vláda to musí vysvětlovat, dávat na pravou míru a tak dále. No a tento týden, nedávno, předevčírem vyšlo SPOLU s takovou tabulkou "Fiala versus Babiš, fakta místo mýtů" a tam jsou některé věci, které jsou buď čistou lží, nebo dezinformací. Je to úplně neuvěřitelné. Teď jsem dokonce četl komentář od Petra Honzejka, který tedy rozhodně není náš příznivec, a i ten to kritizuje, že to překonává všechny hranice.
Já bych se chtěl zeptat - a k tomu měla směřovat ta interpelace, tak to bude bod, pokud to zařadíte - jestli prostě všechny ty orgány, které tady vznikly pod touto vládou, se těmito dezinformacemi budou zabývat, ať už strategická komunikace státu nebo ten KRIT nebo já nevím, kdo co všechno ještě tady k tomuhletomu účelu vznikl, protože my to tady soustavně vidíme, že to je priorita vlády, ale jenom v momentě, kdy ty dezinformace jsou jedním směrem. Když jsou druhým, tak se to neřeší.
Takže pár příkladů, tady je deset řádků a pravdivý z nich je jenom jeden. To je limit OSVČ pro placení DPH. Za Babiše milion, za Petra Fialy dva. Pokud si vzpomínám ale, my jsme ty dva miliony tedy podpořili. Ale všechno ostatní jsou buď lži, nebo dezinformace. ***
