File: s139132.htm
Anchor: r4
Date: 39. schůze, 27. května 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní místopředsedkyně. Kolegyně, kolegové, my jsme po krátké poradě našeho klubu dospěli k následujícímu závěru. Já bych ještě chtěla připomenout, děkuji svým kolegům za rychlé doplnění, že v prvním stupni jsem kritizovala ten vámi zamítnutý pozměňovací návrh, který pomáhá lidem vlastně v prvním stupni, kteří pobírají příspěvek na péči u dospělých ve stupni závislosti, tak v prvním stupni se to týká 86 000 lidí, ve druhém stupni 103 000 lidí. Takže jenom abyste věděli, že tyto lidi a jejich rodiny jste hodili přes palubu, abychom věděli, o čem mluvíme, přestože na ně dopadl daňový balíček, přestože na ně dopadla nejvíc ze všech inflace, dopadl na ně pokles reálných mezd, zvýšení úhradové vyhlášky a tak dále.
Klub hnutí ANO se rozhodl, že zákon jako celek podpoříme, protože přes tuto kritiku, kterou tady vznáším jménem klubu hnutí ANO, se jedná o zásadní zrychlení lékařské posudkové služby, po čemž volají pacienti, volá po tom odborná veřejnost, lékaři, komora, to znamená něco potřebné pro naši společnost. Proto budeme hlasovat pro zákon jako celek. Děkuji. (Potlesk poslanců hnutí ANO 2011.)

