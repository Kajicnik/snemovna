File: s139033.htm
Anchor: r1
Date: 39. schůze, 27. května 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji za slovo. Návrh zákona, kterým se mění zákon o podnikání na kapitálovém trhu, transponuje do českého práva revizi evropské směrnice o trzích finančních nástrojů, takzvaná směrnice MiFID II. (Odkašlání.) Pardon. Reaguje na revizi evropského nařízení o trzích finančních nástrojů. Jde o součást širší iniciativy rozvoje unie kapitálových trhů, jejímž cílem je podpořit investování na kapitálových trzích v Evropské unii.
Revize nařízení přináší několik změn, za prvé zvýšení transparentnosti obchodních údajů u vysoce likvidních nástrojů, jako jsou akcie, naopak opuštění transparentnosti obchodních údajů u dluhopisů a derivátů, čímž dojde ke snížení administrativní zátěže, a odstranění překážek pro vznik služby konsolidovaných obchodních informací a optimalizaci obchodních povinností. Tyto změny jsou účelné pro další rozvoj naší ekonomiky a financování inovací. Návrh zákona v reakci na nařízení a směrnici upřesňuje definici systematického internalizátora, která se nově týká pouze obchodování s kapitálovými nástroji, jako jsou akcie, a nástroji ETF. Ruší v tuzemském právu úpravu, která je nově obsažena v evropském nařízení. Návrh taky reaguje na energetickou krizi z roku 2022 tím, že zavádí povinnost pozastavit obchodování na trzích s komoditními deriváty v případě mimořádné situace a rozšiřuje informační povinnost o komoditních derivátech. To umožní České národní bance efektivní dohled.
Účinnost zákona je v souladu s transpoziční lhůtou, která je 29. září 2025, a proto žádám Poslaneckou sněmovnu o schválení návrhu zákona již v prvém čtení podle § 90 odst. 2. Děkuji.

