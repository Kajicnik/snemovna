File: s139099.htm
Anchor: r1
Date: 39. schůze, 27. května 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Vážený pane místopředsedo, děkuji za slovo. Vážený pane senátore, paní ministryně, páni ministři, kolegyně a kolegové, dovolte mi okomentovat tuto senátní vratku, která se k nám dostala i po poměrně intenzivní diskusi v rámci Poslanecké sněmovny, a to ať už v rámci jednotlivých poslaneckých klubů, tak i na plénu, vlastně ve všech třech čteních. My jsme se věnovali předkládanému zákonu opravdu obšírně. Jenom připomenu, že je to změnový zákon, který se týká asi dalších třiceti souvisejících zákonů a spolu s novým zákonem o zbraních a novým zákonem o munici nám vytváří celek, který by měl nabýt účinnosti 1. 1. 2026.
Zároveň bych chtěl říci, že pokud bychom neměli schválenou žádnou z těchto verzí, ať už se teď bavíme o senátní vratce nebo o té původní sněmovní verzi, nebo bychom neměli včas podpis pana prezidenta, tak se ocitáme v situaci, kdy by ta novelizovaná zbraňová legislativa v několika fázích v našem parlamentu nebyla funkční. Proto je samozřejmě žádoucí, abychom svůj názor jednoznačně dnes vyslovili a zákon tak mohl putovat na posouzení prezidentu republiky.
Důvodem vrácení tohoto zákona Senátem je podpora lepší regulace tlumičů výstřelu hluku ze strany senátorů a senátorek. Při projednávání tohoto návrhu už v Poslanecké sněmovně jsem předložil pozměňovací návrh podpořený i několika dalšími kolegy, kterým měly být tlumiče zakázány u krátkých zbraní. Tento návrh Poslanecká sněmovna nepodpořila, ačkoliv zákonodárce k tomu - to bych chtěl připomenout - vyzvaly na základě vyhodnocení nešťastných událostí z prosince 2023 nejenom Policie České republiky, Kancelář prezidenta republiky, občanská sdružení zastupující i pozůstalé po obětech, ale dospěla k tomuto závěru i vyšetřovací komise, kterou jsme si zřídili na půdě Poslanecké sněmovny, takže na půdě Poslanecké sněmovny už jsme jednou naším hlasováním schválili závěry vyšetřovací komise. Jedno z doporučení, které bylo obsaženo v této zprávě vyšetřovací komise, právě hovořilo o tom, že by bylo žádoucí z pohledu orgánů, jako je Policie České republiky a dalších, omezit možnost používání tlumičů u krátkých zbraní.
Následně byla debata znovu otevřena v Senátu a došlo tam k tomu, že bezpečnostní výbor Senátu si celkem napříč politickým spektrem osvojil pozměňovací návrh, který na argumenty před chvílí uvedené reaguje. Zakazuje tlumiče hluku pro krátké zbraně, stejně jako to bylo v pozměňovacím návrhu, který už jsme projednávali v Poslanecké sněmovně. Navíc ale - a to je důležitá změna - to je snaha o nalezení kompromisu a snaha zareagovat i na diskusi, která proběhla v Poslanecké sněmovně. Tento pozměňovací návrh výslovně umožňuje udělit výjimku pro nabití těchto zakázaných tlumičů venkovním střelnicím. To byl často argument, který se tady ve Sněmovně objevoval. ***
