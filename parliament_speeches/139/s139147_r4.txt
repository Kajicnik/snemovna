File: s139147.htm
Anchor: r4
Date: 39. schůze, 27. května 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji za slovo, paní předsedající. Tak já nejdříve vaším prostřednictvím poděkuji ctěné kolegyni, paní profesorce Adámkové, za opravdu velice fundovaný a podrobný vhled do problematiky diabetes a já jako pediatr bych se velice chtěla také přimluvit za to, abychom u diabetu prvního typu, který většinově začíná v dětském věku, podpořili návrh, který umožní kontinuální monitoraci a oddálí, a to je potřeba zdůraznit, nástup chronických komplikací diabetu. Pro ty z vás, kteří nejste zdravotníci, tak chronické komplikace se týkají funkčnosti ledvin a jejich selhání, týkají se poškození sítnice v rámci diabetické retinopatie a následné slepoty a dalších velice závažných zdravotních stavů. A tyto pozdní komplikace nastupují zhruba za 30 roků trvání diabetu, a pokud dítě onemocní diabetem v pěti letech, tak tyto závažné chronické komplikace u něho nastupují ve třiceti, třiceti pěti, čtyřiceti letech, a to jsou mladí lidé v produktivním věku.
A tím, že jejich diabetes bude dobře kompenzován, nebudou tam výkyvy hladiny cukru v krvi, tak se nám podaří těmto chronickým komplikacím předejít a myslím si, že za to tento pozměňovací návrh kolegy Fleka, za jeho přijetí se přimlouvám, určitě stojí. Děkuji.

