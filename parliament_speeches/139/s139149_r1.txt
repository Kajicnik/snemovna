File: s139149.htm
Anchor: r1
Date: 39. schůze, 27. května 2025
Speaker: Poslanec Tomáš Dubský

Speech:
Poslanec Tomáš Dubský: Děkuji. Vážená paní předsedající, vážené kolegyně, kolegové, hezké odpoledne. Já bych jenom v krátkosti tady chtěl shrnout, o co se vlastně jedná ve sněmovním tisku 845, v novele zákona o obcích. Jedná se zde o posílení dobrovolné spolupráce obcí na půdorysu společenství obcí. Já bych chtěl tedy hodně zdůraznit to slovo dobrovolné, neboť tato novela vlastně vzniká asi tak, jak bychom chtěli, vzniká takzvaně odspoda, vzniká na základě požadavků od samospráv, od starostek, od starostů.
V tuto chvíli už máme v této zemi zřízeno 24 společenství, 25. nám aktuálně vzniká. A pro takové přirovnání, už tyto obce obsluhují téměř půl milionu obyvatel naší země. Já jako starosta jsem moc rád, že nám zde vlastně vznikají nové možnosti. Vzniká nám možnost zavedení obecní policie, budeme moct zřizovat společnou kancelář, kde budeme moct nabízet třeba i funkci Czech Point. Tak tolik k tomu vlastně prvnímu.
Pak zde musím zmínit, že novela obsahuje i další změny, jako je například automatizované vedení správního řízení, videokonferenční zařízení, které bude moct být více využívané, anebo využívání podpisových zařízení. Pak se tady poměrně velká diskuse vedla ohledně možnosti změny stanovování doby nočního klidu. A v neposlední řadě musím zmínit, že novela zavádí i některé novinky v zákoně o matrikách.
Z této pozice bych chtěl moc poděkovat všem poslankyním, poslancům za velice korektní diskusi, a to jak v rámci zde na plénu při projednávání prvního a druhého čtení, tak i v rámci výboru, a to jak garančního, tak i ústavně-právního. Takže za mě děkuji.
A ještě avizuji, že potom v rámci otevření rozpravy nahraji legislativně technickou změnu. Děkuji.

