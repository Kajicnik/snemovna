File: s139172.htm
Anchor: r11
Date: 39. schůze, 27. května 2025
Speaker: Poslanec Karel Haas

Speech:
Poslanec Karel Haas: Vážený pane místopředsedo, děkuju mnohokrát za slovo, slibuji, že mé jediné meritorní věcné vystoupení tak, jak jsem ho avizoval. Nejprve pár rámovacích poznámek - prosba na všechny předkladatele tak, jak oni prosili o respekt k jejich názoru, tak prosba o respekt k názoru nás, názorových oponentů. Takto rychle, stručně.
Druhá poznámka. Předkladatelé se tady snažili vytvářet dojem - já jsem to slyšel minimálně pětkrát, pak už jsem to přestal počítat - v našem návrhu jde o děti, o ochranu dětí, to znamená, vytváření toho, že (?) oponenti tady toho návrhu řeknou - děti chránit nechceme nebo jsme nějak proti dětem - mně taky nepřipadá úplně fér argumentace. Takže zdůrazňuji, já mluvím z pozice táty dvou dětí, teď aktuálně 18 a 20 let, a mluvím z pozice trenéra, víc jak čtvrt století trénuji děti v pubertálním věku, v tom nejcitlivějším věku mezi 14 a 18 lety, na orienťáku, tak si troufám říct, že za to více než čtvrtstoletí nějaké, řekněme, zkušenosti s chováním dětí, s tím, co je, jak říkal Václav Král vaším prostřednictvím, tou motivací, hodnoty, sport, kultura, řeknu, vzory, nás samotných, tak to tady chci zdůraznit, protože opravdu mně nepřipadá fér nálepkovat nás, odpůrce, tím, že snad my děti chránit nechceme.
Třetí poznámka. Ani já nepopírám zdravotnická data o složení energetických nápojů.
Tím se přesouvám ke čtvrté poznámce. Ta debata totiž není o složení, to my, nikdo z nás, předpokládám, nepopíráme, všem nám je známo, ale ta debata je vlastně hrozně jednoduchá. Je to opravdu souboj - a neříkám to pateticky - mezi lidskou svobodou, individuální odpovědností a malým, neregulujícím, nezákazovým státem na jedné straně a představou, že regulace, zákazy, byrokratický stát je tím řešením, a to je představa navrhovatelů. O tom takhle jednoduše to je.
A teď jdu k věcným výhradám, které jsem slíbil, dokonce jste se někteří na ně ptali. Já se opravdu budu snažit být naprosto konkrétní a půjdu - já jsem stihl i prostudovat, on byl nahrán ve 12.53 ten komplexní pozměňovací návrh kolegů a kolegyň, předkladatelů - takže já půjdu přesně po paragrafech a budu upozorňovat na ty právně i věcně problematické body v návrhu zákona.
§ 16d, samotné návětí. Já jsem tady dneska ve faktických několikrát upozornil, že zákon nechce trestat jenom prodej energetických nápojů, respektive energetických potravin, ale i podávání. A podávání energetických nápojů pak opravdu zasahuje do soukromé sféry lidí, nikoli jenom do podnikání. To znamená, to mně připadá úplně přepálená regulace sankcionovat zákonem pouhé podávání energetických nápojů, protože to pak vede - dostanu se ke konkrétnímu paragrafu, k té přestupkové části zákona - k trestání rodičů, k trestání sourozenců, k trestání prarodičů a tak dále. Odkazuji: § 16d, návětí.
§ 16d, písm. a), to je ta věková hranice 16 let. Prosím vás, úplně zase neseřízení mířidel předkladatelů zákona ve vztahu ke všem jiným velmi zásadním činnostem, které správně šestnáctiletým dětem v naší zemi povolujeme. Už děti od 15 let mohou řídit příslušné typy motorových vozidel, od 17 let dokonce mohou řídit auto. Zaplaťpánbůh, že jsme tu úpravu řidičského oprávnění a řízení vozidla s mentorem schválili. Dokonce od 14 let, já tomu zase tleskám, ve flexi novele, která je teď účinná tři dny, můžou být děti účastny pracovněprávních vztahů, od 14 let. Tak zase si nějak seřiďme mířidla. Je důležitější pracovněprávní vztah toho dítěte, anebo je důležitější - omlouvám se, teď to nechci bagatelizovat - jedna plechovka energetického nápoje? ***
