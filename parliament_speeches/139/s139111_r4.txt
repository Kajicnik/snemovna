File: s139111.htm
Anchor: r4
Date: 39. schůze, 27. května 2025
Speaker: Poslanec Róbert Teleky

Speech:
Poslanec Róbert Teleky: Děkuji za slovo, pane místopředsedo. Vážené kolegyně, vážení kolegové, dovolte mi, abych navázal na pana ministra Vlčka, zástupce předkladatele sněmovního tisku číslo 969. Jde o vládní návrh zákona, který byl schválen vládou 23. dubna 2025. Jedná se o transpoziční novelu, která transponuje některá revidovaná ustanovení směrnice o podpoře využívání obnovitelných zdrojů energie z roku 2023. Ostatní ustanovení byla již transponovaná v předcházející legislativě v rámci takzvaných balíčků lex OZE I, II a III. Zákon je také uveden jako klíčová reforma v rámci Národního plánu obnovy, díky které Česká republika získala dotace. Pokud by zákon nebyl schválen, tak o dotace přijdeme a zřejmě bychom museli zaplatit i sankce.
Hlavním účelem zákona je procesní ukotvení vymezování oblastí pro urychlené využívání obnovitelných zdrojů, takzvaných akceleračních oblastí, ve kterých budou záměry pro využití energie z obnovitelných zdrojů povolovány ve zvláštním zjednodušeném procesním režimu.
Vhodné oblasti pro umisťování vybraných obnovitelných zdrojů jsou rozděleny na dvě úrovně. První úrovní jsou takzvané nezbytné oblasti pro vnitrostátní příspěvky k celkovému cíli EU v oblasti obnovitelných zdrojů do roku 2030, které se budou vymezovat na celém území České republiky. Druhou oblastí jsou takzvané akcelerační oblasti k urychlení využívání energie z obnovitelných zdrojů, které budou pod skupinou nezbytných oblastí. Nezbytné oblasti budou vymezeny jako specifické oblasti v politice územního rozvoje České republiky. Aktuálně je s účinností od 1. března 2025 vymezená jedna nezbytná oblast pro fotovoltaické elektrárny a druhá nezbytná oblast pro větrné elektrárny.
Akcelerační oblasti budou vymezovány na základě kritérií vyplývajících ze zákonných požadavků na ochranu jiných veřejných zájmů. Územně plánovací dokumentace a všechna z ní pořizovaná územní opatření podléhají společně posouzení vlivu na životní prostředí. Důležité je, že pokud bude záměr splňovat podmínky a zmírňující opatření stanovené v územním opatření a budou splněny i další podmínky vyplývající ze směrnice, pak nebudou tyto záměry podléhat EIA, což bude znamenat významné zrychlení pro případné investory, kteří nebudou muset nechat individuálně posuzovat jednotlivé projekty v rámci vymezené oblasti. ***
