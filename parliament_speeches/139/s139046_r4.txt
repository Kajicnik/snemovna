File: s139046.htm
Anchor: r4
Date: 39. schůze, 27. května 2025
Speaker: Místopředseda PSP Jan Bartošek

Speech:
Místopředseda PSP Jan Bartošek:: Děkuji za slovo, paní předsedkyně. Vážení dámy, vážení pánové, dovolte mi, abych vás informoval, že podvýbor pro přípravu návrhu na státní vyznamenání završil svou činnost v letošním roce přijetím usnesení číslo 27, ve kterém je soubor 150 jmen konkrétních osobností, které navrhujeme vyznamenat a dnes o nich hlasovat.
Celkem se podvýbor zabýval 176 návrhy, respektive přišly návrhy v počtu 176, a ty jsme obdrželi jak od veřejnosti, tak od poslanců a poslankyň. Celý proces posuzování nominací na státní vyznamenání proběhl řádně, členové podvýboru si vyslechli obhajoby navrhovatelů, pečlivě posoudili životopis a stanovili také druh vyznamenání, aby odpovídal oceňované oblasti. V této věci bylo přijato usnesení, které následně odsouhlasil organizační výbor.
Jak řekla paní předsedkyně, připravili jsme pracovní dokument podvýboru, kde jsou jednak úplné charakteristiky navržených osobností i s odůvodněním navrhovatelů, a tyto informace jsou součástí sněmovních dokumentů číslo 6753 a 6754. Všichni jste je měli a máte k dispozici.
Dle dohody členů podvýboru platí, že nominace, které byly projednány v podvýboru, ale podvýborem nebyly schváleny, to znamená neprošly hlasováním, si může navrhovatel při projednávání na plénu Poslanecké sněmovně individuálně načíst a nechat o nich hlasovat, a může tak učinit v podrobné rozpravě. Prosím však, aby nebyla předkládána úplně nová jména, která nebyla v našem podvýboru diskutována, a já vám za to děkuji, protože tento postup byl respektován i v minulých letech.
Jak bylo řečeno, způsob hlasování na plénu je, že budu navrhovat po jednotlivých jménech, respektive přečtu kategorii, a potom po jednotlivých jménech s tím, že vzhledem k tomu, že jste měli materiály s předstihem k dispozici, je schváleno hlasování na 10 sekund. Já vám děkuji za pozornost.

