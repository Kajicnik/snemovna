File: s139114.htm
Anchor: r2
Date: 39. schůze, 27. května 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuju za slovo, vážená paní předsedkyně. Dovolte mi, abych předložil tento návrh zákona v zastoupení pana ministra spravedlnosti Pavla Blažka. Zákon č. 482/2020 Sb., o odškodnění některých obětí potlačení demonstrací k prvním výročí okupace Československa, nabyl účinnosti 1. lednem 2021. Cílem je poskytnout jednorázové peněžní odškodnění újmy spáchané na občanech České republiky při demonstracích v období (od) 19. do 22. srpna 1969 v důsledku zásahu tehdejších bezpečnostních složek ČSSR. Jde tedy o případy, kdy demonstrující byli zraněni či usmrceni. Pokud oběť zemřela, nárok na odškodnění dnes mají děti a manžel, a pokud jich není, tak rodiče oběti. Při aplikaci zákona se však vyskytly situace, kdy jedinými pozůstalými po obětech jsou pouze jejich sourozenci. Sourozenci však dnes nárok na odškodnění nemají. To má nyní předložená novela napravit.
Současně se navrhuje předmětný zákon terminologicky přizpůsobit právní úpravě registrovaného partnerství obsažené v zákoně o registrovaném partnerství a zároveň i novému institutu partnerství podle občanského zákoníku. V souladu s § 90 odst. 2 jednacího řádu Sněmovny vláda navrhla, aby byl návrh zákona schválen již v prvém čtení. Důvodem je časová naléhavost způsobená tím, že oprávněné osoby jsou již mnohdy vysokého věku, a zároveň lze nárok oprávněných osob na odškodnění uplatnit u Ministerstva vnitra pouze do 31. prosince 2025, jinak nárok zaniká. Z týchž důvodů je navrženo, aby navržený zákon (na)byl účinnosti dnem následujícím po dni jeho vyhlášení. Děkuji za pozornost.

