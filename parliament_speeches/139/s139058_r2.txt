File: s139058.htm
Anchor: r2
Date: 39. schůze, 27. května 2025
Speaker: Poslanec Jakub Michálek

Speech:
Poslanec Jakub Michálek:: Vážený pane místopředsedo, vážené kolegyně, kolegové, členové vlády, my jsme původně měli mít včera interpelace, ale bohužel kvůli mimořádné schůzi se na interpelace nedostalo. Já jsem tudíž místo interpelací osobně navštívil Ministerstvo spravedlnosti, kde měl pan ministr, který teď telefonuje, tiskovou konferenci, abych si přímo z jeho úst vyslechl vysvětlení té velmi složité situace. Když se bavím se spoustou lidí, tak říká, že je v tom velmi zmatená, co se vlastně stalo, jak je možné, že ministerstvo vzalo miliardu od drogového dealera, tak myslím, že na začátek by bylo dobré i vysvětlit, co se v dané situaci stalo. Ale ještě předtím jsem chtěl uvést, že opravdu naším cílem není zdržovat projednání trestního zákoníku, protože my jako Pirátská strana podporujeme, aby se trestní zákoník novelizoval.
Ale domnívám se, že tato kauza, ve které jde o jednu, potažmo tři miliardy korun, potažmo možná až deset miliard korun, které byly na tržišti Nucleus Market, tak je natolik významná a vyvolává tak významné obavy ve vztahu ke schopnosti ministra spravedlnosti zastávat jeho úřad, že se domnívám, že bychom jí měli věnovat čas přednostně.
Opravdu, když jsem byl včera na té tiskové konferenci, tak jsem si připadal jak v banánové republice, protože transakce, které jsou typické pro praní špinavých peněz, byly vydávány slovy pana ministra Blažka za "ultralegální peníze". No, když si vzpomenu z historie, tak zakladatel stejné politické strany, Václav Klaus, říkal, že nezná špinavé peníze, a bohužel i po třiceti letech tahle mentalita přetrvala nejenom v části státu, ale dokonce na Ministerstvu spravedlnosti, které je podle zákona tím ústředním úřadem, který má na starosti oblast praní špinavých peněz a tyto záležitosti z hlediska té justiční složky. Pak je tam samozřejmě ještě ministerstvo financí, které má část působnosti.
Takže pojďme si krátce shrnout tuto kauzu. Je to samozřejmě odůvodnění toho, proč navrhuju zařadit dva body do programu dnešního jednání. Ten první bod se nazývá Vysvětlení ministra Blažka k ultralegální miliardě, kterou Ministerstvo spravedlnosti získalo z peněženky drogového dealera, který vykradl dvě internetová tržiště, kde se prodával heroin a fentanyl. ***
