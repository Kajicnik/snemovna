File: s139028.htm
Anchor: r2
Date: 39. schůze, 27. května 2025
Speaker: Poslankyně Lucie Potůčková

Speech:
Poslankyně Lucie Potůčková:: Děkuji, vážený pane předsedající. Milé kolegyně, drazí kolegové, dovolte mi načíst návrh na pevné zařazení bodů - dvou - do programu, a to na dnešek postupně za bod 52. Jedná se o bod číslo 154, tisk číslo 921, a dále bod 157, tisk číslo 948. Stručně oba dva odůvodním.
Jedná se o návrh zákona poslankyň Lucie Potůčkové, Marie Jílkové, Martiny Ochodnické, Kláry Kocmanové, kterým se mění zákon č. 90/1995 (Sb.), o jednacím řádu Poslanecké sněmovny, který byl doručen poslancům jako sněmovní tisk číslo 921. Proč tento návrh předkládáme? V podstatě, jednoduše řečeno jde o zkrácení řečnických časů při projevech poslanců, a to včetně přednostních práv. Jedná se o úpravu délky vystoupení poslanců tak, jak je to zcela běžné v zahraničních parlamentech, včetně všech sousedních zemí.
Je zcela jasné - a na tom se asi všichni shodneme - že strany mají právo prosazovat svůj politický program, a to říkám bez ohledu na to, zda jsme zrovna opozici, nebo v koalici. Rozumná míra obstrukcí je v pořádku, nesmí však paralyzovat Sněmovnu a znemožnit důstojný život nejen poslancům, ale také zaměstnancům Sněmovny, asistentům nebo třeba všem těm, kteří témata pokrývají zpravodajsky. Mezinárodně jsme naprostá rarita v negativním slova smyslu a na únosnost stávajícího stavu upozorňuje opakovaně i náš Ústavní soud. Dopředu říkám, že i po případném schválení tohoto návrhu budou obstrukce možné. Jednak náš návrh ponechává velký prostor k tomu, aby se každý jednotlivý poslanec mohl vyjádřit k věci, a jednak je zcela na kreativitě politických stran, jakým způsobem se budou případně snažit zabránit schválení návrhu, s nímž nesouhlasí.
V současné době jsme v situaci, kdy si řečnický pultík prakticky uzurpují takzvaná přednostní práva, z čehož přirozeně vzniká frustrace na všech stranách, nicméně pokud se politik neumí do pěti minut vyjádřit, nezvládne obhájit a vysvětlit svůj postoj, pak nemá dle mého názoru v politice vůbec co dělat. Veřejnost totiž pak vnímá celou tuto budovu jako zcela neefektivní, zbytečný podnik dobře placených tlučhubů. Přiznejme si, že pohled na spící poslance a prázdné lavice je nejen trapný, ale také nedůstojný, těžko obhajitelný a já se za něj hluboce stydím. Je to o to horší, že už jsme si na to zvykli. Nerada bych se dostala do situace, kdy jediný politický odkaz, co po někom zbude, je rekord v mlácení prázdné slámy a velikost jeho močového měchýře. Pokud chce někdo ve svém projevu urážet, stihne to jistě i v kratším časovém limitu, ale zůstane to tak patrně jediným jeho poselstvím.
My přicházíme pouze s kosmetickou změnou, s návrhem velmi jednoduché úpravy, která může všem zjednodušit život, je spravedlivá a čeká na ni jak veřejnost odborná, tak i laická. Jednací řád i chod této instituce by si ale do budoucna určitě zasloužil daleko více razantních a praktických změn. Chce to pouze sebrat odvahu, nebýt pohodlný, oprostit se od stranického trička a začít vyjednávat. Pokud neumíme zorganizovat předvídatelně sami sebe, jak pak máme řídit tento stát? S tímto přístupem budeme pouze stagnovat a přešlapovat ve třicet let starých, okopaných botách na místě.
Jak asi víte, s kolegyněmi se věnujeme iniciativě Moderní sněmovna, která se tímto tématem podrobně zabývá. Tento návrh je pouze jedním z výstupů této iniciativy. Toliko k tomuto bodu.
Druhým bodem je návrh, kterým se rovněž mění zákon (č.) 90/1995 (Sb.), o jednacím řádu Poslanecké sněmovny, který byl předložen poslancem Markem Bendou a dalšími předkladateli jako sněmovní tisk číslo 948. Zde bych ráda uvedla, že jej nepovažujeme za konkurenční, je pouze ve svém rozsahu poněkud širší, není s tím naším v rozporu a my s ním rovněž souzníme.
Jsem moc ráda, že jsme tuto debatu dostali do veřejného prostoru a že i jiní aktéři přišli se svými návrhy. Budu moc ráda, pokud toto pevné zařazení obou bodů na program schůze podpoříte. (Potlesk zprava.)

