File: s137008.htm
Anchor: r2
Date: 37. schůze, 24. dubna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka:: Vážený pane předsedající, vážené kolegyně, vážení kolegové, chtěl bych shrnout jasný postoj vlády, která reagovala na selhání digitalizace stavebního řízení a která - a premiér především - musel odvolat Ivana Bartoše jako místopředsedu vlády a ministra pro místní rozvoj. Zároveň to byla právě vláda Petra Fialy a současný úřadující ministr pro místní rozvoj, kdo zadal příslušné audity, o kterých teď tady mluvíme a o kterých nepochybně budeme mluvit v okamžiku, kdy budou kompletní. Nikdo je nerelativizuje, nikdo nezastírá, že to byla právě vláda Petra Fialy, která na tu situaci reagovala a zadala tyto audity, které ukazují na situaci, kterou jsme popsali právě v září v reakci na reálné selhání digitalizace stavebního řízení.
Chci tím jasně říct, že jak Petr Fiala, tak vláda České republiky se staví čelem k problémům, které bohužel postihly české stavební úřady, a zároveň jsme v krátkém čase oslovili všechny klíčové aktéry a začali s nimi jednat, abychom dokázali překlenout ten aktuální problém, vytvořili jak legislativní bypass, tak technologický bypass, zároveň spustili kroky s jasným harmonogramem k tomu, aby se podařilo tohle selhání napravit. Nic nezastíráme, říkáme jasně, že tady opravdu k problému došlo - ten problém zastřít podle mého soudu prostě nejde. Ale všechny kroky, které potom vláda Petra Fialy udělala, směřují k tomu, že dnes mají stavební úřady právní jistotu, a právní jistotu, která sahá i k termínu 1. července loňského roku. Koneckonců, právě na úpravě legislativních podmínek se podařilo tady v Poslanecké sněmovně najít shodu napříč politickým spektrem. A znovu zdůrazňuji, že jak zadání těch auditů, jak toho právního, tak technologického, zadala vláda Petra Fialy na to, aby jasně popsala problémy, ke kterým došlo, aby k nim v budoucnu také dojít nemohlo.
Petr Fiala se nemůže účastnit dnešního jednání, nicméně tady jasně dokladuji, že jeho pohled na věc, jeho jasná rozhodnutí ve věci stavebního řízení jsou krokem důsledného postavení se čelem problémům, které nastaly. Tolik velmi stručná reakce. Mohli bychom se podívat na posloupnost jednotlivých kroků - odvolání Ivana Bartoše, zároveň spuštění, okamžité spuštění kroků, v ten samý den, včetně svolání klíčových partnerů, a hledání, a to opravdu velmi pracovité hledání řešení pro Českou republiku a pro české stavební úřady. Děkuji za pozornost.

