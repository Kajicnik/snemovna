File: s137015.htm
Anchor: r2
Date: 37. schůze, 24. dubna 2025
Speaker: Poslanec Robert Králíček

Speech:
Poslanec Robert Králíček:: Vážená paní předsedkyně, já se pokusím odpovědět panu Havránkovi, protože Klára Dostálová zde nemůže být a pravděpodobně už nebude, protože je v europarlamentu, tak bych rád odpověděl na jeho otázku, a na lži pana Kulhánka a dalších, citací z onoho auditu. Takže omlouvám se, budu číst, možná budu delší než dvě minuty, proto jsem využil přednostního práva.
"Řídící výbor projektu řídí a koordinuje přípravu a realizace projektu, schvaluje zásadní změny projektu, řeší problémy a rizika postoupená z operativní úrovně projektu, řeší změny smluvních podmínek a další. Členy řídícího výboru projektu DSŘ schválenými na poradě ministryně Kláry Dostálové dne 19. 11. 2018 byli dle návrhu struktury projektového týmu DSŘ - nebudu číst ty tituly, omlouvám se - R. Outlá, L. Krýnský, M. Pavlová, Z. Semorád, J. Koudelka, S. Zikmundová. Dle vyjádření Ing. Bc. Radmily Outlé, MBA, ze dne 11. 3. 2025 byl odbor projektového řízení v projektu DSŘ v dubnu 2023 vyloučen. V rámci systemizace DSŘ byly připraveny role projektového řízení přímo v odboru digitalizace stavebního řízení. Veškeré činnosti spojené s řízením projektu zajišťoval odbor digitalizace stavebního řízení. Věcným gestorem DSŘ byl dle návrhu struktury projektového týmu DSŘ schválený na poradě ministryně Dostálové dne 19. 11. 2018 věcný garant kvality výstupu manažer(ka) Ž. Hadžić, technický garant je J. Koudelka, S8S09, zástupce dodavatele právní služby pan doktor Donát. Administrátor projektu je volitelná role, kterou v případě neobsazenosti přebírá projektový manažer. Úkolem administrátora projektu je zabezpečit organizačně technickou podporu projektu, administruje nástroj podpory projektového řízení pro potřeby projektu a projektového týmu a podobně. Administrace projektu spojená se zadáním projektových žádostí do systému (MS2014+) byla ponechána dle vyjádření Radmily Outlé ze dne 11. 3. 2025 OPŘ, administrátory projektu byli a jsou Ondřej Lukavec a V. Střelec. ***
