File: s137010.htm
Anchor: r2
Date: 37. schůze, 24. dubna 2025
Speaker: Poslanec Robert Stržínek

Speech:
Poslanec Robert Stržínek:: Děkuji vám za slovo, vážená paní předsedkyně. Hezký večer, milé kolegyně, vážení kolegové. Dovolte mi, abych se na digitalizaci stavebního řízení chvíli podíval i já, a to zejména očima starosty víc jak dvacetitisícového města Valašské Meziříčí.
Předtím, než začnu, bych chtěl udělat jednu důležitou věc. Já bych chtěl strašně, strašně moc poděkovat všem zaměstnancům stavebních úřadů za jejich nekonečnou trpělivost, úžasné nasazení a schopnost práce s naprosto šíleným systémem digitalizace stavebního řízení. Tohle poděkování si všichni jednoznačně zaslouží. (Potlesk.)
Teď mi dovolte, abych v šesti bodech krátce popsal situaci, jaká je. Budu věcný, budu spravedlivý, budu objektivní a budu samozřejmě také přiměřeně kritický.
Naše město jako spousta dalších oerpéček vykonává i přenesenou působnost státní správy, a to na poli právě probíhajících stavebních řízení. Jak to tedy vypadá? Referenti stavebního úřadu v současnosti používají informační systém stavebního řízení pouze k prohlížení projektových dokumentací a k jejich následnému elektronickému ověřování. Agendový informační systém VITA, to je ten systém, který jsme používali před 1. 7., a to k plné spokojenosti, je již v současnosti propojen s informačním systémem stavebního řízení a žádosti z něj se do VITA překlápějí. Často však dochází k automatickému odpojení a je třeba se přihlašovat znovu a znovu a znovu, což výrazně práci úředníků zdržuje.
V informačním systému stavebního řízení bylo upraveno vypravení dotčeným orgánům, kdy předchozí interní vypravení bylo nahrazeno výchozím vypravením do datové schránky. Systém nyní automaticky vypravuje dokumenty orgánům vybraným v řízení jako dotčený orgán do datové schránky, a nikoliv interně. V našem případě jde zejména o odbor životního prostředí, který vydává jednotné environmentální stanovisko. To je ale jen částečné zlepšení, protože v ISSŘ jsme stanoviska našich vlastních dotčených orgánů dohledávali jen velmi obtížně.
Projektová dokumentace, kterou musí vypracovat autorizovaná osoba, musí být vždy nahrána do informačního systému stavebního řízení, u ostatních projektových dokumentací pouze formáty větší než A3, a projektanti si pravidelně stěžují, že je to zdlouhavé a nefunguje to tak, jak by sami potřebovali. Právě dle jejich sdělení se takto elektronicky ověřená projektová dokumentace nezobrazuje v Portálu stavebníka tak, jak má. Stavebníkovi, který nemá možnost si ji stáhnout na požádání, proto zasíláme z našeho úřadu ověřenou projektovou dokumentaci přes Úschovnu nebo přes datovou schránku. Ještě že je nemusíme tisknout a nosit jako pošťáci v tašce.
Vznikají problémy v případě úprav výkresů v průběhu řízení, což je dosti časté, a někdy je tam třeba i pět verzí. V projektové dokumentaci ale zůstávají i původní výkresy, to znamená, že se při elektronickém ověření ověří i původní, dříve dodané výkresy. Stavebník pak teoreticky může při styku s někým jiným než se stavebním úřadem používat staré verze dokumentace, ačkoliv ověřena měla být právě jen ta poslední, aktuální.
V případě, že žádost neobsahuje závazné stanovisko dotčeného orgánu, si nově toto závazné stanovisko zajišťuje sám stavební úřad. Dotčené orgány potom vyzývají stavební úřad k doplnění žádosti. Tento postup je velmi zdlouhavý. Chybí například výpočet pro vynětí ze zemědělského půdního fondu, kdy stavební úřad potom vyzývá k doložení, a vše se zase zbytečně protahuje.
Problematické je řízení o odstranění stavby. Nově je totiž v případě nařízení odstranění stavby požadována projektová dokumentace. Pokud tuto projektovou dokumentaci stavebník nedoloží, a to je dost pravděpodobné, protože bývá zvykem se stavebním úřadem nekomunikovat, musí ji zajistit stavební úřad sám. To ale znamená výběrové řízení na projektanta a problém je v tom, že projektanti o tuto práci příliš velký zájem nemají.
Stále vyřizujeme jakožto drtivá většina stavebních úřadů žádosti podané před 1. 7. 2025. Řízení byla přerušena a klienti žádosti postupně doplňují. Pro představu, v roce 2024 bylo podáno celkem 1 930 žádostí, jen v červnu 2024 to bylo 676 žádostí. Stále v tuto chvíli - je to informace z tohoto týdne - zbývá dořešit 270 z těchto červnových žádostí. Skluz se snad podaří dořešit do prázdnin, a to s maximálním nasazením všech úředníků - zaměstnanců stavebních úřadů - a my bychom se mohli dopracovat do situace, a to po roce zmatku a zdržování, do situace, kdy se vrátíme tam, kde jsme už jednou před rokem byli.
Že jsou s tím stavebníci nespokojeni, jsou často frustrováni a svou frustraci si často vylévají na referentech stavebních úřadů, je vcelku jasné a pochopitelné, a mě to mrzí, protože opravdu zaměstnanci stavebních úřadů pracují pod obrovským tlakem.
Tolik krátce informace přímo z terénu od referentů stavebního úřadu z Valašského Meziříčí. Je evidentní, že systém je zpackaný, a namísto zrychlení a zjednodušení procesu přinesl komplikace a výrazná zdržení. ***
