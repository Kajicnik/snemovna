File: s137006.htm
Anchor: r2
Date: 37. schůze, 24. dubna 2025
Speaker: Poslanec Robert Králíček

Speech:
Poslanec Robert Králíček:: Vážený pane předsedající, vážené kolegyně, vážení kolegové, než se dostanu k jádru dnešní mimořádné schůze, musím si povzdechnout. Očekával bych, že vláda, která se ráda ohání odpovědností a transparentností, přistoupí k tomuto jednání s plnou vážností, bohužel jejich nezájem mluví za vše. Není tu ani jeden z těch, kteří by měli převzít odpovědnost. Pánové, tohle je vaše ostuda, tohle je vaše házení klacků pod nohy všem, kteří mají kvůli vašim rozhodnutím problém se stavebním povolením, a všem, kteří pracují na stavebních úřadech. Styďte se!
Zpět ale k tomu hlavnímu. Vystupuji dnes s naprosto zásadním tématem, které se týká důvěry veřejnosti ve fungování státu, transparentnosti, dodržování zákona a schopnosti této vlády řádně spravovat peníze nás všech. Mluvím o projektu digitalizace stavebního řízení, který měl stát podle slov vládní koalice klíčovou součástí modernizace státu a usnadnit život nejen stavebníkům, ale i úředníkům, projektantům, obcím, krajům i státní správě jako celku.
Od tohoto projektu se očekávalo, že přinese jasnou, rychlou a efektivní elektronickou cestu, jak žádat o stavební povolení, že odstraní papírový labyrint, nekonečné fronty a zmatení v kompetenci jednotlivých úřadů. Místo toho jsme svědky projektu, který nejen že nedokázal naplnit svůj základní cíl: vše zjednodušit a zrychlit, ale který navíc ohrožuje reputaci České republiky v očích evropských partnerů, a to včetně ohrožení samotného financování z evropských fondů.
Je nutné připomenout, že digitalizace stavebního řízení byla prezentována jako jeden z klíčových reformních pilířů plánů obnovy. Zpoždění, chyby a porušení pravidel tak má nejen národní, ale i mezinárodní rozměr. Jsme povinni čelit realitě, že tento projekt může ohrozit miliardy korun, které jsme měli čerpat na modernizaci našeho státu.
Zveřejněný audit, který si nechalo zpracovat Ministerstvo pro místní rozvoj, jasně dokládá, že ministerstvo pod vedením ministra Ivana Bartoše zcela selhalo. Selhalo nejen v technickém provedení projektu, ale i v odpovědnosti vůči občanům, partnerům, zákonům a ve finále i vůči evropským institucím. Tento audit, který vlastně auditem slovy pana ministra Kulhánka není, není jen anonymní výkřik. Je to státem objednaný dokument, který mapuje celý průběh projektu. Jsou v něm uvedeny desítky konkrétních příkladů pochybení, nedodržených postupů, porušených předpisů a promarněných příležitostí.
A co je nejzávažnější? Tento audit nenabízí řešení, nenabízí jasnou cestu ven, jen konstatuje, že náprava bude obtížná, a možná i nemožná, a že vzniklé škody jsou obrovské. A mlčení všech vládních politiků je symptomem větší nemoci.
Když se audit dostane do médií dřív, než jej vidí klíčoví partneři, je to nejen bezpečnostní riziko, ale i doklad chaosu. Ať už Piráti, nebo někdo jiný - tohle je pokračování ve stejném duchu: neodpovědnost, amatérismus a hra na reformu.
K auditu jen ještě krátká poznámka. Co ukazuje o fungování MMR skutečnost, že audit uteče ještě dřív, než je prý dodělán, protože aby si nechal ministr tak složitou materii utéct k médiím, to je opravdu majstrštyk. Je to jen další ukázka toho, že po ne úplně šikovných Pirátech převzal ministerstvo někdo, komu to taky úplně nejde.
Audit jasně konstatuje, že Ministerstvo pro místní rozvoj neobsadilo klíčové projektové role, nemělo zajištěné řádné vedení projektu, postrádalo technický dozor i kontrolu kvality, přebíralo systémy bez funkčního otestování a bez rozporu, schválilo smlouvy bez jasného rozsahu a odpovědnosti.
Třešničkou na dortu je i přístup, který bývalý ministr Bartoš k celému stavebnímu zákonu a s ním spojenou digitalizací měl. Stavební zákon a s ním i ona digitalizace byla předpřipravena předchozí vládou - zákon, který byl vyhlášen zákonem roku a mohl začít fungovat mnohem dřív. Ministerstvo pro místní rozvoj také mělo již i organizační uspořádání a za působení Kláry Dostálové byl schválený celý projektový tým od řídící role až po administrátory. Struktura projektového týmu digitalizace stavebního řízení byla schválena dne 19. listopadu 2018. A co udělal Ivan Bartoš? Nejenže nejdřív celý zákon shodil a řekl, že to radši udělá znova, ale v dubnu roku 2023 rozpustil celý projektový a řídící výbor. Jeho ředitelka opakovaně žádala o sestavení nového týmu i řídícího výboru - bezvýsledně. ***
