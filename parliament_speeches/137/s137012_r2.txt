File: s137012.htm
Anchor: r2
Date: 37. schůze, 24. dubna 2025
Speaker: Poslanec Jaromír Dědeček

Speech:
Poslanec Jaromír Dědeček:: Děkuji za slovo, paní předsedkyně. Vážené kolegyně a vážení kolegové, já bych se rád s vámi podělil o názor místních samospráv, které mají důvody, proč nebyla dokončena digitalizace stavebního řízení. Digitalizace s hlavním cílem urychlení zdlouhavých procesů vedoucích k vydání stavebních povolení byla řešena minimálně pět a více let pod záštitou ministrů vedoucích Ministerstvo pro místní rozvoj. Průběžně se připravoval i nový stavební zákon, nyní platný. Proces byl průběžně připomínkován zastřešujícími orgány státní správy, příslušnými ministerstvy, samosprávami, Svazem měst a obcí a Sdružením místních samospráv. Vlastní nový stavební zákon není důvodem pádu digitalizace stavebního řízení, ačkoliv i zde se uplatňoval logicky odvěký spor mezi developery a místními samosprávami v souvislosti s územními plány.
Skutečné důvody pádu připravované digitalizace byly tyto: manažerská nezkušenost ministra Ivana Bartoše, stanovení krátkého času na provedení kvalitních software a jejich propojení v síti, řešitelská firma neporozuměla zadání úkolů tak, aby vše fungovalo v praxi, pokračovalo se takzvaně od stolu. Řešitelská firma i Ministerstvo pro místní rozvoj České republiky pod vedením ministra Bartoše ignorovaly fundované připomínky a varování kompetentních orgánů, hlavně Sdružení tajemníků městských a obecních úřadů České republiky, Svazu měst a obcí České republiky. Tyto orgány poslaly vážná varování na ministerstvo v listopadu 2023 a poté ještě vysvětlující dopisy v lednu 2024. Vše bylo ignorováno. Při výběru řešitele na velkou veřejnou zakázku v oblasti IT se ze strany Ministerstva pro místní rozvoj České republiky vše podstatně časově zdrželo díky připomínkám ÚOHSu.
Digitalizace stavebního řízení byla hrazena z dotace Evropské unie Integrovaný systém stavebního řízení. Zde panovala obava, že dojde ke ztrátě dotace, proto se tlačilo na urychlení celého procesu a hrozila škoda ztráty dotace ve výši 13,7 miliardy. V současné době jsou prováděny takzvané bypassy, aby se nepřišlo o zmíněnou dotaci z Evropské unie, které by nedokonalý systém propojily. 85 procent počtu stavebních úřadů v České republice, kterých je celkem cca 670, používá dosavadní softwarový systém od firmy VITA, 8 procent úřadů používá software od firmy VERA a 7 procent stavebních úřadů používá prostý Word. Obě firmy vytvořily bypassy, od VITA systém běží a od VERA bude spuštěn.
Praxe podání žádosti na stavební úřad je tedy tato: projektant nahraje projektovou dokumentaci do systému, pošle na příslušný stavební úřad, ten zahájí řízení. Vše se pomalu rozjíždí s velkými problémy a výsledek je tristní. Velké znechucení úředníků na stavebních úřadech, které vede k odchodům ze zaměstnání, rušení některých menších stavebních úřadů, průměrné zpoždění vydávání stavebních povolení v průměru o 12 měsíců v celé republice pro stavebníky. To má za následek i zpomalení růstu tempa ve stavebnictví a i v čerpání dotací z Evropské unie.
Za toto systémové selhání je plně odpovědná Fialova vláda a ministr Ivan Bartoš. Je potřeba občanům předložit řešení situace a identifikovat všechny odpovědné osoby. Děkuju.

