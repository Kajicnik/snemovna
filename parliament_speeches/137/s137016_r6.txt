File: s137016.htm
Anchor: r6
Date: 37. schůze, 24. dubna 2025
Speaker: Poslanec Vít Vomáčka

Speech:
Poslanec Vít Vomáčka:: Děkuju za slovo. Vážená paní předsedkyně, dámy a pánové, nebudu reagovat na předřečníka, který tady byl teď naposledy, ale chtěl jsem reagovat na kolegu Jirku Havránka, protože já jsem seděl v kanceláři, pracoval jsem na počítači a měl jsem puštěnou televizi, a když jsem slyšel, jak Jiří Havránek, prostřednictvím paní předsedající, to tady nazval těmi pravými slovy, krásně strukturovaně, tak jsem si myslel, že poslouchám horor - a pouze jsem poslouchal kolegu, který tady dával dohromady, co se dělo na Ministerstvu pro místní rozvoj v rámci digitalizace stavebního řízení.
Ale teď trošku jinou věc, to je přece ta lepší opozice. Vy - hnutí ANO a SPD - jste ta asi stará nebo zkažená opozice, a oni jsou ti lepší. Oni chtějí bojovat proti korupci, oni chtějí všechno dělat transparentně. A teď, když se tady podívám, tak tady nikdo není z nich, z Pirátů. Nikdo. Tak je to ta lepší opozice? Nebo to není lepší opozice?
Jestli jsme chtěli zavést určitou kulturu do Sněmovny, celá řada z nás - a vy víte, že já o tom mluvím dost často, tak bych považoval za normální, že sem teď bývalý ministr přijde, omluví se všem, kterých se to dotklo, a není jich málo.
Ač jsem toho nebyl přímým účastníkem, tak se taky chci omluvit našim stavebníkům, uznat práci pracovníků na stavebních úřadech, protože jestli se něco nepovedlo, tak to byla právě digitalizace stavebního řízení. Takže se těmto dámám, pánům na našich úřadech omlouvám. Není to naše vina, ale vnímám to jako minimální slušnost z tohoto místa se jim omluvit.
Děkuju. (Potlesk z lavic ANO.)

