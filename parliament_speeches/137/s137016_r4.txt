File: s137016.htm
Anchor: r4
Date: 37. schůze, 24. dubna 2025
Speaker: Poslanec Bohuslav Hudec

Speech:
Poslanec Bohuslav Hudec:: Vážená paní předsedkyně, vážený pane ministře, vážené kolegyně, vážení kolegové, já tu dnes stojím jakožto starosta obce a chci vystoupit s tématem, jehož dopady jsou zásadní pro naši schopnost čerpat veřejné prostředky pro obnovu po živelných katastrofách, ale především pro čerpání finančních prostředků, které jsou důležité v rámci již několikrát zmíněných dotačních titulů Živel. Chci mluvit o stavebních úřadech, v mém případě konkrétně o stavebním úřadu v Šumperku, který zajišťuje agendu pro více než třicet obcí v rámci jedné obce s rozšířenou působností, a chci popsat, proč tento úřad není dnes schopen dostát svým povinnostem - a není v tom zdaleka sám.
Začneme fakty. Tento úřad jako řada dalších je personálně na hranici provozuschopnosti. Dlouhodobě se mu nedaří obsazovat volná místa. Zkušení pracovníci odcházejí - často kvůli vyhoření, špatným pracovním podmínkám, nedostatečnému ohodnocení, a noví zaměstnanci - ti teprve začínají svou profesní dráhu, nemají potřebnou odbornou praxi, a tedy ani zákonnou způsobilost k výkonu rozhodovací činnosti. To znamená, že nemohou pracovat zodpovědně ani nemohou vydávat příslušná rozhodnutí, která je potřeba v rámci stavebního řízení vydat. Výsledkem je, že stavební úřad nestíhá rozhodovat v zákonných lhůtách, a co hůř, v některých případech vůbec není schopen rozhodnutí vydat. Žádné obstrukce, žádná neochota, jen prostá kapacitní neschopnost. Tohle je jen jedna rovina problému.
Druhá je již několikrát dnes zmíněná digitalizace. Nástroje, které měly úřadům práci usnadnit, buď nefungují, nebo fungují tak špatně, že vytvářejí ještě větší zátěž. Informační systém stavebního řízení je notoricky známý svými výpadky a nedostatky. Je to systém, který měl být klíčovým nástrojem nového stavebního řízení, ale v praxi je překážkou, je pomalý, nespolehlivý a není připraven na objem dat, která musí zpracovat, a zároveň zaměstnanci často místo rozhodování bojují s nefunkčním softwarem.
Třetí rovina je rovina legislativní. Nový stavební zákon přinesl úřadům další povinnosti, formální požadavky na podání, nové procesní kroky, složitější administrativní úkony. Byrokracie stále narůstá, a přitom nejsou zajištěny podmínky, jak tyto nové povinnosti zvládnout.
A nakonec mi dovolte zmínit čtvrtý a podle mě klíčový aspekt, to jest přenesenou působnost. Stát přenesl výkon státní správy na obce, ale bez odpovídajících nástrojů, financí a systémové podpory. Přenesená působnost oblasti stavebního řízení je extrémně složitá agenda. Zahrnuje rozhodování s významným dopadem na majetek, životní prostředí, rozvoj území, a přesto je financována paušálně, bez vazby na reálný objem agendy. Zatímco stát zvyšuje nároky, města a obce zůstávají bez možnosti je skutečně naplnit.
A proč o tom mluvím právě dnes? Protože se blíží lhůty pro čerpání dotací z programu Živel. Týká se to Šumperska i Jesenicka, které byly zasaženy zářijovými povodněmi. Mnohé obce a organizace mají připravené projekty obnovy, ale bez stavebního povolení se k dotacím nedostanou, a stavební povolení nelze vydat, pokud úřad nestíhá. Z důvodů, které jsem právě popsal, hrozí reálné riziko, že obce přijdou o peníze - ne svou vinou, ale vinou selhávajícího systému.
Vážené kolegyně, vážení kolegové, tohle není jen problém města Šumperka, to je problém desítek, možná stovek stavebních úřadů po celé republice. Šumperk má jen tu odvahu říct to mým prostřednictvím nahlas. Nejde o selhání jednotlivců, jde o systémové selhání.
Proto vás žádám, zvažme úpravu výzev dotačních programů, konkrétně prodloužení lhůt na doložení stavebního povolení tam, kde je to nutné - pokud to neuděláme, přijdeme o finance, které měly pomoci lidem v krizových situacích. A za druhé, zahajme systémovou debatu o přenesené působnosti a o fungování stavebních úřadů. Týká se to nejen legislativy, ale především právě několikrát dnes již zmíněné digitalizace, financování a personální podpory. Potřebujeme analýzu reálných kapacit a potřeb, a především odvahu řešit tento problém otevřeně a bez ideologie. Nechtějme po úřadech výsledky, když jim k tomu nedáváme podmínky.
Děkuji za pozornost. (Potlesk z lavic ANO.)

