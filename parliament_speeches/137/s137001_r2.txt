File: s137001.htm
Anchor: r2
Date: 37. schůze, 24. dubna 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Vážené paní poslankyně, vážení páni poslanci, vážený pane místopředsedo, vážený pane ministře, proč jsme svolali tuto mimořádnou schůzi k digitalizaci stavebního řízení a ke škodám z toho vyplývajících? Protože došlo na základě závěru auditu, který si zadala vláda, respektive Ministerstvo práce a sociálních věcí, k tomu, že je patrné, že je zde naprosto zřejmé systémové, nikoliv ojedinělé selhání členů vlády, a já považuji za něco naprosto neuvěřitelného, že v situaci, kdy už každý v téhle zemi ví, že se jedná o škody v řádu desítek miliard korun, že se jedná o kolosální průšvih, že se jedná o něco, co zde nebylo v posledních letech, a troufám si tvrdit, že to je největší selhání zavádění systému v rámci veřejné správy od revoluce, že zde není ani pan premiér, který pochopitelně nese tu finální odpovědnost, nikoliv tu procesní v rámci řízení toho projektu, ale tu odpovědnost jakožto premiér, není zde ani minulý ministr práce a sociálních věcí, za kterým jde jednoznačná odpovědnost bez jakýchkoliv pochyb, ale není zde ani současný ministr pro místní rozvoj, který vzal na sebe to břímě, že bude obhajovat průšvih, který je ale z mého pohledu neobhajitelný. Jinými slovy, máme zde pana ministra školství Beka, jemuž děkuji za to, že se odhodlal k tomu, že zde bude vysvětlovat celou řadu věcí vyplývajících z toho auditu, ale je to tristní, naprosto tristní a pro mě nepochopitelné, a je to vzkaz všem, které toto zajímá, protože nepochybuji o tom, že se v tuto chvíli na to dívají lidé, a není jich málo z těch signálů, které máme.
Proč tvrdím, že se jedná o systémové selhání? Protože blamáž, která nastala v rámci klíčového projektu vlády, spočívá nejen v chybné úvaze, která se dá svým způsobem chápat i respektovat, ale zejména v kolosálním selhání kontrolních mechanismů, a to jak na dotčeném Ministerstvu pro místní rozvoj, tak na úrovni celé vlády. Ani vláda, ani Ministerstvo pro místní rozvoj nejednali, a to je třeba vypíchnout, pod časovým tlakem, naopak. Před vlastním spuštěním toho nefunkčního systému byli varováni, a to jak odbornou veřejností na mnoha a mnoha akcích, konferencích, zúčastňoval jsem se jich, tak opozicí, námi, ale byli varováni i prezidentem České republiky. Navzdory tomu, že jak vláda, tak pochopitelně Ministerstvo pro místní rozvoj věděli již před kritickým termínem 1. 7. roku 2024, že nejsou schopni doručit systém dle zákona, měli tedy dostatek času - ale já tvrdím, dokonce i zásadní povinnost - zabránit vzniklým škodám. Bylo možné v tu chvíli to odložit - to bylo odmítnuto, navíc bylo vše bagatelizováno a jediný argument byl, že opozice straší.
No ano, máte pravdu, výjimečně máte pravdu, opozice strašila, zjevně ovšem málo, protože jak se ukázalo, ve všem jsme měli pravdu. Co hůře, je to horší, než jak jsme předpokládali. Proč jsme vás varovali? Proč jsme strašili, jak vy tvrdíte? No, protože jsme náš stavební zákon, který jsme připravovali, velmi poctivě odpracovali - ano, bylo to v letech 2020 až 2021 a bylo to, a to je podstatné, za účasti odborné veřejnosti. V plné sestavě všechny svazy, asociace, komory, profesní spolky, projektanti, architekti a tak dále, všichni, kteří k tomu mají co říct, u toho byli. Šli jsme na to tak poctivě, že se nejdříve vytvořil záměr, a byla shoda s těmi profesními hráči na tom, že se vytvoří takzvaný revoluční dokument nebo revoluční zákon, kdy dojde k centralizaci stavebních úřadů, jinými slovy, že dojde k vytvoření státní stavební správy, ano, kdy vlastně pod kontrolou v uvozovkách tedy této správy bude stavební řízení a územní rozhodování bude v gesci samospráv. Následovalo kompletní paragrafované znění toho nového stavebního zákona. Dva roky se to diskutovalo s celým sektorem. Ano, byly tam kompromisy, bylo tam obrovské množství připomínek, ale ve finále došlo ke shodě. Měli jsme z toho všichni radost a Sněmovna to schválila. Platnost byla od roku 2022, a dokonce to vyhlášeno jako zákon roku 2021 nezávislými institucemi. K tomu všemu se zahájily, což bylo nezbytně nutné, a to je zásadní, soutěžní dialogy na digitalizaci. Ano, všechno toto bylo v gesci Kláry Dostálové. Jinými slovy, dostali to všichni v mašličkách, dostali to připravené, schválený zákon, hotovo, stačilo v tom pouze pokračovat. ***
