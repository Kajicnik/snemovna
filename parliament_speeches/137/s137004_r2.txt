File: s137004.htm
Anchor: r2
Date: 37. schůze, 24. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek:: Vážený pane místopředsedo, vážené paní poslankyně, vážení páni poslanci, na dnešní den byla svolána mimořádná schůze k projednání bodu s názvem Digitalizace stavebního řízení - hospodářské škody. Dovolte mi předně, abych omluvil ministra pro místní rozvoj, který se jednání s ohledem na zahraniční cestu nemůže zúčastnit.
Mám však za to, že se dnes scházíme k tomuto tématu předčasně. Motivací pro svolání této mimořádné schůze byly evidentně závěry z pracovní verze auditní zprávy k přípravě digitalizace stavebního řízení, jež se vyskytly v médiích. V současné době však disponujeme pouze legislativní částí auditu nařízeného ministrem Kulhánkem, a to navíc nikoliv její finální podobou. Technologická část auditu digitalizace stavebního řízení, která se teprve zpracovává, by měla být hotova na přelomu května a června. Teprve poté budeme znát kompletní obrázek toho, jak příprava a průběh digitalizace stavebního řízení skutečně probíhaly, k jakým nedostatkům a pochybením v obou rovinách došlo a jaké mohou být potenciální důsledky a vyvození zodpovědnosti.
Je nesporné, že diskuse nad tématem přípravy a průběhu digitalizace stavebního řízení na plénum Poslanecké sněmovny patří. Pravidelně je také o aktuálním stavu digitalizace stavebního řízení informován sněmovní výbor pro veřejnou správu a regionální rozvoj. Na základě řečeného je zřejmé, že avizovaná diskuse na tomto fóru bude přínosná až ve chvíli, kdy budeme disponovat ucelenými relevantními informacemi. Svolání i mimořádné schůze k tomuto tématu bude mít smysl zejména tehdy, kdy budeme mít k dispozici finální verze obou částí auditu, tedy legislativně-právní i technické. ***
