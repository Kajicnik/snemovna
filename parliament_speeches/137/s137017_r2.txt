File: s137017.htm
Anchor: r2
Date: 37. schůze, 24. dubna 2025
Speaker: Poslanec Karel Haas

Speech:
Poslanec Karel Haas:: Vážená paní předsedkyně, děkuju mnohokrát za slovo. Vážené kolegyně, vážení kolegové, já se úvodem omlouvám, že možná budu trochu delší - ne nějak úmyslně, věřte mi, že opravdu to není mým záměrem, ale je to pouze z důvodu závažnosti toho tématu, které na dnešní mimořádné schůzi probíráme. Já nikdy nemám psaný projev, mám poznámky, snažím se být strukturovaný, tak jenom předem avizuji, že mám takové čtyři politicko-osobní poznámky a pak další řekněme tři bloky už opravdu věcných, konkrétních, jak právních, tak manažerských částí nebo bloků. Věřím, že budu naprosto objektivní, ať v té politické části, osobnější části, v té první, tak pak v té druhé věcné.
Ty první čtyři politicko-osobní poznámky. Já sám proto tady stojím, proto tu schůzi absolvuji celou, poslouchám všechny kolegyně, kolegy s otevřenou hlavou, s otevřeným hledím, a je to snad důkazem toho, že za ODS nestrkáme nějak hlavu do písku. Vystupoval tři řečníky přede mnou ctěný kolega Jirka Havránek, prostřednictvím paní předsedkyně. Podívejte se na má vystoupení z 21. listopadu loňského roku, z 5. prosince loňského roku, kdy jsme tady debatovali mimo jiné právě legislativní bypass, je to dohledatelné ve stenozáznamech, že i tehdy jsme o nepovedené zpackané digitalizaci stavebního řízení - ve svém věku už si nemusím brát servítky a věřím, že neříkám slova hrubá, že to hodnotím objektivně - tak jsme o tom takto otevřeně mluvili. A byť za digitalizaci stavebního řízení neodpovídal nikdo z ministrů za ODS, tak vnímám - to teď zesiluju naschvál hlas, abych nebyl za pokrytce - vnímám politickou odpovědnost naší koaliční vlády a stejně jako kolegové se chci naprosto vážně omluvit nejen úředníkům, na prvním místě jim, úředníkům všech stavebních úřadů od prvostupňových přes odvolací, stejně tak všem aktérům stavebního trhu - stavební podnikatelé, projektanti, architekti, inženýringové firmy a tak dále. Opravdu tu omluvu berte ode mě naprosto vážně, věřte tomu. Já jsem na rozdíl od řady z vás poslancem první volební období, 23 let předtím jsem se pohyboval v soukromém sektoru. Ty problémy si umím velmi dobře představit a vnímám je. Pro mě osobně nepovedená zpackaná digitalizace stavebního řízení byla a je pořád největším zklamáním za ty tři a půl roku. Je to tak, chyba se stala a je potřeba se k ní postavit čelem.
Důkazem toho, že za ODS nestrkáme hlavu do písku, je mimo jiné i to, už jsem to zmínil, že s výjimkou - a teď věřím, že to kolegové z levé části spektra budou brát svým způsobem z mé strany za uznání, a říkám to zcela vážně, ze strany té normální politické opozice, se kterou jsme legitimními politickými soupeři, nikoliv nepřáteli - tak v té debatě vystupují pouze kolegové z té normální opozice - a já se omlouvám, považuju za naprostou zbabělost, za naprostou zbabělost, že ze čtyř poslanců Pirátů, kteří se nazývají tou hodnou, lepší opozicí, kteří po celou tu dobu ve vládě měli digitalizaci stavebního řízení na starosti, teprve teď se dostávám k jejich opravdu politické přesné odpovědnosti, tak považuju za zbabělost to, že tady dnes není nikdo z nich. Před chviličkou sem nakoukla, prostřednictvím paní předsedkyně, paní místopředsedkyně. Je tedy nepochybně ve Sněmovně, minimálně ona se mohla účastnit. Z mého pohledu na rozdíl od nás, kteří se snažíme vystupovat, to považuju opravdu za zbabělost, a to v kontextu toho - já opravdu snad se snažím věci pamatovat - v kontextu toho, jak se Piráti k digitalizaci stavebního řízení stavěli a k svým osobním manažerským politickým selháním na MMR.
Proč to říkám? Protože mě to opravdu mrzí. A proč si to dovoluju označit za zbabělost? Já jsem si vytáhl stenozáznam z 5. prosince loňského roku, kdy tady předseda poslaneckého klubu, pro mě tím pádem řekněme lídr Pirátské strany tady ve Sněmovně Jakub Michálek vystoupil k digitalizaci stavebního řízení. Na rozdíl od nás ostatních, kteří chybu umíme přijmout, uznat a našimi ministry se snažit nějak řešit, jeho slova teď budu citovat ze stenozáznamu z 5. 12. Byla následující: "Tak to mě opravdu pobavilo, protože vy už jste sjednoceni dávno v tom systému "Odsáno" (ODS a ANO), když jste společně dělali tu předchozí (Smích z lavic ANO.) "Odsáno", no jasně, když jste dělali společně v "Odsáno" zakázku na digitalizaci stavebního řízení, že jo? Vždyť tam byl pan Zajíček z ODS (Reakce z lavic ANO.), tam byli vaši lidi, tam figurovali pod paní Dostálovou, radil tam pan Šteffel z Dozimetru a tak dále, takže (S pousmáním.) já nejsem váš sjednotitel, vy už jste dávno sjednoceni." Konec citace. Pokud tohle má být nějaká reakce politické strany, která držela to ministerstvo, která měla ministra, který téměř tři roky bez jednoho měsíce za digitalizaci stavebního řízení odpovídal, tak si myslím, a říkám to naprosto klidným hlasem, že to pro mě není jako pro člověka reakce normální odpovědné politické strany, tečka. Takže zbabělost kolegů mě opravdu překvapuje. ***
