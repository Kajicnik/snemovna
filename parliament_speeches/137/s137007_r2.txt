File: s137007.htm
Anchor: r2
Date: 37. schůze, 24. dubna 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. Vážené dámy, vážení pánové, dnes není na programu nic menšího než největší polistopadové fiasko veřejné správy. Naprostý lapsus této vlády, jak trefně řekl sám ministr pro místní rozvoj Petr Kulhánek z hnutí STAN. Jenže ani pan ministr, který má tento lapsus vyřešit, ani jeho předchůdce Ivan Bartoš, který tento lapsus způsobil, a dokonce ani premiér Petr Fiala, který za to všechno nese politickou odpovědnost, tady nejsou.
Ze všech nejvíc se ale zlobím na pana premiéra. Jeho neúčast je symbolem, že se ze svého manažerského selhání v tomto projektu nepoučil ani náhodou. Zase je schovaný za bukem, stejně jako nejméně půl roku, kdy už celá odborná veřejnost věděla, že se řítíme plnou rychlostí k hraně útesu. I tehdy byl schovaný za bukem a dělal, že se ho to netýká. Tehdy mohl zatáhnout za záchrannou brzdu, vyměnit nepříčetného řidiče a pohodlně vybrat zatáčku. Neudělal to. Neudělal to, a tak došlo ke kolapsu stavebních řízení v Česku - vinou premiéra Petra Fialy. Byl to on, kdo tomu jako jediný mohl zabránit. Místo toho strčil hlavu do písku jako pštros a hlavu má v písku i dnes, světový lídr Petr Fiala.
Pojďme si říct, před čím se dnes Petr Fiala, Petr Kulhánek, ale i Ivan Bartoš schovávají, proč tady nejsou a místo toho nás zbaběle sledují na záznamu Poslanecké sněmovny - buď oni sami, nebo jejich asistenti? Zdravím vás, dobrý večer. (Obrací se do kamery.)
Máte problém, pane Bartoši. Ten problém se jmenuje audit digitalizace stavebního řízení, který nasvědčuje spáchání trestných činů zpronevěry, a to neoprávněným použitím veřejných prostředků, který nasvědčuje porušení povinností při správě cizího majetku, zkreslování údajů o stavu hospodaření a jmění, zneužití pravomoci veřejné úřední osoby a možná i maření úkolu úřední osoby z nedbalosti.
Máte problém, pane Fialo. Ten problém se jmenuje finanční škoda u 25 procent stavebních projektů obcí a měst. Ten problém se jmenuje paralýza výstavby nových bytů a jejich pokles o 27 procent, v případě novostaveb dokonce o 41 procent. Tím problémem je 13 000 ohrožených stavebních řízení v hodnotě 100 miliard korun. Tím problémem je vaší vládou zapříčiněný pětinový pokles tržeb celé jedné třetiny stavebních firem. ***
