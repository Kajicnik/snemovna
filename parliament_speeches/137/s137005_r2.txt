File: s137005.htm
Anchor: r2
Date: 37. schůze, 24. dubna 2025
Speaker: Poslanec Radek Rozvoral

Speech:
Poslanec Radek Rozvoral:: Děkuji za slovo, pane předsedající. Vážené kolegyně, vážení kolegové, vážení členové vlády - nebo pane ministře spíš - dovolte mi abych zde vystoupil z pozice místopředsedy poslaneckého klubu hnutí SPD a vyjádřil se tak k jednomu z největších IT a byrokratických selhání tohoto desetiletí. Mluvím o projektu digitalizace stavebního řízení, a především o naprostém fiasku, které způsobila současná vládní koalice v čele s premiérem Petrem Fialou, ministrem pro místní rozvoj Kulhánkem a dříve ministrem Bartošem, který byl do svého odvolání plně zodpovědný za digitalizaci stavebního řízení.
Na úvod chci zdůraznit, že se nebavíme o nějakém drobném administrativním pochybení, bavíme se o škodách za miliardy korun, o zastavení staveb po celé republice, o obrovských problémech podnikatelů, stavebních firem i běžných lidí, kteří si chtěli postavit dům, a hlavně o vládní neschopnosti a nezodpovědnosti. Své vystoupení rozvedu do několika bodů.
Bod číslo 1, vládní propaganda versus realita. Když se projekt e-stavební řízení spouštěl, vláda to prezentovala jako další krok směrem k digitálnímu Česku. Další píár bublina bez obsahu. Očekávali jsme funkční systém, zjednodušení a rychlejší řízení. Co jsme ale dostali? Totálně nefunkční portál, nepřehledné rozhraní, opakované výpadky, dokumenty, které se ztrácely, naprostý kolaps stavebních úřadů. Vláda totiž místo skutečné digitalizace provedla digitální sabotáž.
Bod číslo 2, zničující dopady na občany a ekonomiku. Za poslední měsíce jsme byli svědky toho, jak úředníci nejsou schopni vést řízení, protože nemají v čem. Obce hlásaly, že nemohou povolovat ani základní stavby. Mnozí z vás jste jistě dostali desítky e-mailů a dopisů od zoufalých starostů, stavebníků i developerů. Malí stavebníci se tak ocitli v pasti. Rodiny, které si chtěly postavit dům, musely zrušit hypoteční smlouvy, protože nestihly získat povolení, stavební firmy musely propouštět zaměstnance, veřejné zakázky, jako například výstavba škol a školek, se přestaly realizovat. A jak na to reagovala Fialova vláda? Chybička se vloudila. My v hnutí SPD jasně říkáme: Ne, tohle není chyba, to je nehorázné selhání.
Bod číslo 3, uniklá pracovní verze auditu, zametání stop a zakrývání pravdy. A teď to nejdůležitější: před velikonočními svátky unikla pracovní verze právního auditu vypracovaná k projektu digitalizace stavebního řízení. Nyní si dovolím citovat informace z tohoto auditu, které byly zveřejněny na portálu Seznam Zprávy dne 16. dubna 2024. Pracovní verze auditu digitalizace stavebního řízení odhaluje pochybení a varuje před neproplácením peněz z Národního plánu obnovy. Seznam Zprávy mají údajně k dispozici dokument ve verzi k připomínkám, který zpracovaly advokátní kanceláře PORTOS a MT Legal. Součástí je kapitola Shrnutí klíčových zjištění. Auditoři je rozdělili do 35 kapitol a podkapitol, ty pak barevně vybarvili, aby byla zjištění zřejmá. Červená barva je "vážný nesoulad", oranžová "méně závažné a lze to opravit", zelená barva značí "bez problémů". Zelená barva svítí celkem třikrát, oranžová čtrnáctkrát a nejvíce je červené, rovnou osmnáctkrát. Podle klíčových shrnutí materiálu nicméně na straně ministerstva neexistoval žádný analytický tým a vůbec nebyly obsazeny klíčové projektové role. Úřad také podle auditu nedodržel nejvýhodnější a legální varianty dalšího postupu, tedy nechoval se hospodárně. Zároveň ministerstvo mělo začít s výběrem firem dříve, protože bylo zjevné, že se práce na digitalizaci nestihnou. Vzhledem k nesplnění některých milníků je podle auditorů ve hře i možnost sankce ze strany Evropské komise. Ve zprávě se píše, že její výši nelze jednoduše stanovit, horní hranice by ale mohla být až 13,7 miliardy korun. Klíčová zjištění auditu digitalizace stavebního řízení, neexistence analytického týmu na straně ministerstva, neobsazení některých projektových rolí, tedy často klíčových pozic pro stavbu složitého systému, ministerstvo podle auditu vůbec nezdůvodnilo.
Nedodržení nejvýhodnější a legální varianty dalšího postupu. Ministerstvo zahájilo proces takzvaného jednacího řízení bez uveřejnění neoprávněně, auditoři se tedy přiklonili na stranu Úřadu pro ochranu hospodářské soutěže.
Neustále se měnící stavební zákon, podle auditorů se stavební zákon měnil a s ním i vyhlášky. Některé měly nastavenou účinnost během července 2024, jenže už od 1. července měly systémy fungovat.
Neproplácení částek z Národního plánu obnovy. Podle auditu nebude proplacen milník číslo 75, tedy "tvoření agendového informačního systému bez ohledu na funkčnost systému, a tedy splnění milníku nebude možné celkovou částku z Národního plánu obnovy proplatit z důvodu porušení pravidel, která upravují zadávání veřejných zakázek", stojí ve zprávě.
Chybějící technický dozor. Zpracovatel současně nebyl schopen posoudit faktické zapojení technického dozoru na straně Ministerstva pro místní rozvoj do projektu digitalizace stavebního řízení. Zpracovatel neobdržel žádné podklady prokazující charakter činnosti technického dozoru. Ministerstvo podle auditorů pochybilo i při uzavírání některých smluv. Smlouvy, které byly uzavřeny s významnými dodavateli, totiž neobsahovaly ustanovení týkající se možnosti odstoupení od smlouvy v případě změny kontroly nad dodavatelem, stojí ve zprávě. Konkrétně u smlouvy k informačnímu systému pro úředníky pak auditoři například zjistili, že je samotná smlouva vnitřně rozporná a proces jejího uzavření byl v rozporu s interními pravidly Ministerstva pro místní rozvoj. To také přijalo jednotlivé plnění a dodávky, ačkoliv obsahovaly nedostatky. U jiných smluv zase ministerstvo dopředu nespecifikovalo, co přesně chce, a dílčí úkoly přicházely ad hoc. Auditoři také potvrdili už předchozí zjištění Seznam Zpráv, tedy že ministerstvo systém nezkolaudovalo, protože neposlalo projekt ke schválení Digitální a informační agentuře. To byly informace z médií, ale abych pokračoval: z uniklé pracovní verze auditní zprávy o téměř tři sta stránkách, která by za normálních okolností měla být alarmujícím dokumentem na stole každého člena vlády, vyplývá, že digitalizace stavebního řízení byla od začátku špatně řízena. Zpráva popisuje nesystémová řešení, chaotické vedení, naprostou absenci průběžné kontroly, a co je nejhorší, nehospodárné utrácení státních peněz, často bez jakékoliv reálného výsledku nebo měřitelného přínosu.
Nejde o jednotlivé chyby, jde o strukturální selhání systému, které stálo daňové poplatníky miliardy korun, a přitom nikdo - opakuji, nikdo - dosud nenese odpovědnost. Zatímco občané jsou pod neustálým dohledem a tlakem státu, když udělají chybu v daních nebo odevzdávají formulář o den později, stát si dovolí rozhazovat miliardy a tvářit se, že se vlastně nic nestalo.
My, hnutí SPD, to říkáme jasně: odpovědnost musí být vyvozena, a to na nejvyšších místech. Za tento debakl nese osobní odpovědnost bývalý ministr pro digitalizaci Ivan Bartoš z Pirátů. Byl to on, kdo měl celý projekt koordinovat, řídit a dohlížet na jeho realizaci. Byl to on, kdo tvrdil, že máme věřit nové digitální éře, byl to on, kdo selhal. Ale odpovědnost nekončí. Premiér Petr Fiala jako předseda vlády garantoval, že pod jeho vedením bude Česká republika řízena efektivně, moderně a transparentně. Realita je však naprostý opak. Pokud premiér nedokáže řídit ani digitální projekt za desítky miliard, jak chce řídit stát? I pan premiér musí nést díl odpovědnosti za to, co se zde stalo. Vláda zde opět selhala jako celek.
Co se tedy uvádí v tomto auditu? Že zadání systému bylo nekonkrétní, že se neprovádělo průběžné testování, že nebyly stanoveny odpovědnosti mezi ministerstvem, úředníky a dodavateli, a hlavně že existují podezření na závažné porušení zákona o veřejných zakázkách. A co na to současný ministr pro místní rozvoj Kulhánek? Ten předstoupil před novináře, vymluvil se na předchůdce a řekl, že musíme začít znovu. Opravdu? Za stovky milionů korun máme teď začít znovu? Pro SPD je takový přístup naprosto nepřijatelný. ***
