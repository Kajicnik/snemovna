File: s137008.htm
Anchor: r4
Date: 37. schůze, 24. dubna 2025
Speaker: Poslanec Jiří Mašek

Speech:
Poslanec Jiří Mašek:: Děkuji za slovo, vážený pane místopředsedo, kolegyně a kolegové. Taky mě velmi mrzí, že tady nejsou hlavní dva aktéři zpackané digitalizace stavebního řízení, a to konkrétně pan exministr Bartoš a pan premiér Fiala, protože zodpovědnost pana premiéra Fialy za celý tým vlády, konkrétně tedy i za výsledky pana Bartoše, je neoddiskutovatelná.
A tady bych navázal na pana ministra Kupku, který tady řekl, že pan premiér jednoznačně zareagoval, odvolal - ale mezi námi, jak dlouho to od 1. července trvalo? A já mám informace, že dopředu vláda měla dostatek informací, že se to nemůže podařit spustit, a přesto k tomu došlo. Takže ten audit, který unikl v minulých dnech a který ukázal na potenciální škody v rámci digitálního stavebního řízení až ve výši 45 miliard, hrozící sankce okolo 4 miliard, dneska se tady mluví o  13,7 miliardách až těch sankcí a také o tom, že vlastní výdaje na digitalizaci byly výrazně vyšší, než původně pan ministr Bartoš uváděl, a zase se v tom auditu hovoří až o 2 miliardách korun. Kdyby takový průšvih měl na svědomí ministr předchozí vlády, tak by byla nejenom plná Letenská pláň, ale veřejnoprávní televize by z toho dělala celovečerní speciál a na ministerstvu by se to zřejmě hemžilo vyšetřovateli z NCOZ. Nic takového se nestalo, a dokonce pan poslanec Bartoš nás tady v minulých dnech ubezpečoval ve Sněmovně, že většina aplikací toho digitálního řízení funguje. Na to ale zareagovali pracovníci územního plánu a stavebního úřadu Královéhradeckého kraje, kteří mě oslovili dopisem se stavem ke dnešku. Ten dopis se jmenuje "Praktické zkušenosti pracovníků orgánů územního plánování a stavebních úřadů Královéhradeckého kraje s funkčností, respektive nefunkčností Národního geoportálu územního plánování a informačního systému stavebního řízení. Obecně lze konstatovat celkovou nepřehlednost procesu územního plánování ve stavebním zákoně, navíc komplikované aplikace přechodných ustanovení, existují různé výklady, které dosud nebyly ústředním orgánem stavební správy odpovědným za úsek územního plánování MMR objasněny. ***
