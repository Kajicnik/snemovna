File: s136012.htm
Anchor: r6
Date: 36. schůze, 15. dubna 2025
Speaker: Poslanec Patrik Nacher

Speech:
Poslanec Patrik Nacher:: Tak děkuju, paní místopředsedkyně. Já tam mám dvě přihlášky, dal jsem to na jeden papír - ale určitě těch deset minut ani nevyužiju - protože mám dva různé návrhy.
Ten první se týká sněmovního tisku 907, což je vládní návrh zákona, kterým se mění zákon o ochraně označení původu a zeměpisných označení a zákon o ochraně spotřebitele. Vidíte, to je vládní návrh zákona, který jste, kolegyně, kolegové, možná přehlédli, devětsetsedmička.
O co jde? Návrh zákona umožní českým výrobcům požádat u ÚPV - Úřad průmyslového vlastnictví - od 1. 12., nejpozději však do konce srpna 2026 o unijní zápis, a zajistit tak plynulý přechod vnitrostátní ochrany na ochranu unijním tradičním českým označením, jakými jsou například český křišťál, český granát, karlovarský porcelán a podobně. Součástí toho je i změna zákona o ochraně označení původu a i o ochraně spotřebitele, z které vyplývá povinnost do 1. 12. 2025 určit orgány odpovědné za kontroly na úseku ochrany zeměpisných označení řemeslných a průmyslových výrobků, to znamená ochrana výrobců, ochrana spotřebitele.
Tak jenom jsem chtěl poprosit, jestli bychom to mohli nějak - a tohleto očekávám, že by mohlo být takové nekonfliktní - že bychom to mohli uspíšit nějakým způsobem, takže bych poprosil to zařadit za zatím pevně zařazené body na dnešek, protože zítra máme třetí čtení, tak moc volbu nemáme. To je první návrh.
Ten druhý se týká - a jsem tady už asi, myslím si, podeváté - sněmovního tisku číslo 41, návrh Zastupitelstva hlavního města Prahy na vydání zákona, kterým se mění zákon (č.) 455/1991 Sb., tedy o živnostenském podnikání, živnostenský zákon. ***
