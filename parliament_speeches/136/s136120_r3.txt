File: s136120.htm
Anchor: r3
Date: 36. schůze, 15. dubna 2025
Speaker: Poslanec Marek Benda

Speech:
Poslanec Marek Benda: Vážený pane místopředsedo, vážený pane ministře, vážená paní zpravodajko, dámy a pánové, já se pokusím být maximálně stručný. Nebudu mluvit k dětskému certifikátu, i když bych k němu dokázal mluvit asi poměrně dlouho a odborné výhrady, které k němu zaznívají, jsou naprosto zničující, ale nebudu k němu mluvit.
Chci se zabývat dvěma pozměňovacími návrhy, které podám posléze v rámci podrobné rozpravy. Jeden z nich se týká používání psilocybinu. Je z dílny řekněme vládní protidrogové politiky a byl představen na ústavně-právním výboru, kde jsme o něm nakonec nehlasovali jenom z toho důvodu, že jsme si nebyli jisti, jestli je, nebo není třeba předběžná notifikace. Jde o to, aby lékaři mohli tento prostředek používat, pokud ho používají jako součást léčby a pod kontrolou. Nalézá se pod sněmovním dokumentem 6502, přihlásím se k němu pak v podrobné rozpravě.
Druhý návrh, který chci předložit, se týká § 88. Tam jde o jednoduchou změnu. Doposavad máme v § 88 možnosti propuštění po třetině trestu s nějakými výjimkami, které tam většinově nechávám, ale chci z nich vyndat tu výjimku "jako člen organizované skupiny, ve spojení s organizovanou skupinou nebo". Jde o to, že organizované skupiny, nikoliv ta zločinná, organizovaná spolčení, která zůstávají nadále v účasti na organizované zločinecké skupině, ty by samozřejmě zůstaly, ale dnes se bohužel organizovaná skupina nazývá téměř úplně všechno.
Kdo sledoval ten případ, kde používal pan prezident teď nedávno milost v případě těch několika lidí, kteří se nějakým způsobem zapletli s marihuanou, tak byli označeni za organizovanou skupinu prostě jenom proto, že byli tři a jeden sázel, druhý trhal, třetí sušil. Bohužel k tomu dochází velmi často. Já jsem dost nešťastný, že orgány činné v trestním řízení takhle fungují, a myslím si, že tady máme jít cestou, že nikoho nevyviňujeme, jenom umožňujeme, aby po třetině trestu, po samozřejmě posouzení příslušným soudem bylo možné ty lidi propustit a nemuseli nutně odsedět polovinu, protože si myslím, že za ty organizované skupiny skutečně i to částečně přeháníme, částečně jsou to lidé stejně odsuzováni k vyšším trestům.
To jsou dva pozměňovací návrhy, které já podávám. Děkuji za pozornost.

