File: s136165.htm
Anchor: r2
Date: 36. schůze, 15. dubna 2025
Speaker: Poslankyně Helena Válková

Speech:
Poslankyně Helena Válková: Děkuju, pane místopředsedo. Nebojte se, jsem si vědoma toho, že chceme tenhle tisk dodělat, a je tam asi osmnáct pozměňovacích návrhů, že?
Takže já jenom, mám tam jeden pozměňovací návrh s paní poslankyní, zde nepřítomnou Evou Decroix. Jak víte, chtěly jsme se vyvarovat nařčení z nějakého přílepku, takže je to pozměňovací návrh, který přílepkem není. Jde o poskytnutí jednorázové peněžní částky osobám sterilizovaným v rozporu s právem čili novelizace toho zákona. Prodlužujeme tam tu lhůtu k uplatnění podání té žádosti. Je to v souvislosti s rozhodnutím Nejvyššího správního soudu, které dalo za pravdu těm ženám, které namítaly, že původní výklad Ministerstva zdravotnictví, to správní řízení, které se musí vždycky obligatorně vést, byl zužující, a některé ženy potom jenom z důvodu skartace zdravotnické dokumentace nebo její ztráty jiným způsobem nedosáhly na odškodnění ve výši 300 000 korun. Proto náš návrh je velmi jednoduchý, jednu číslovku, dva roky - pardon, tři roky - prodlužuje o dva roky. To znamená, že pokud bychom schválili ten pozměňovací návrh, ženy by okamžitě, protože tam navrhujeme okamžitou účinnost po vyhlášení ve Sbírce zákonů, mohly ještě tu žádost podat a tím by vlastně došlo k narovnání jejich práv, protože v současné době máme ženy, které na tohle nedosáhly, a pak je tady ten předěl, rozhodnutí Nejvyššího správního soudu, a některé na to dosáhly. Tak by mohly znovu podat tu žádost a bylo by spravedlnosti učiněno zadost. Tak vás poprosím o podporu tohoto pozměňovacího návrhu. Děkuji za pozornost.

