File: s136099.htm
Anchor: r4
Date: 36. schůze, 15. dubna 2025
Speaker: Poslanec Pavel Staněk

Speech:
Poslanec Pavel Staněk:: Děkuji, vážený pane předsedající, za slovo. Já si také dovolím vyjádřit k programu a pokusím se zařadit na jeho projednávání právě dva body.
První bod je číslo 138, vedený jako sněmovní tisk 646, a dovolil bych si ho zařadit jako druhý tento čtvrtek od 11 hodin. Je to bod, který se týká zákona o prodejní době v maloobchodě, který tady už taky nějakou dobu leží a který jsme předložili s kolegou Burešem před nějakou dlouhou dobou. Teď opět vyvstal tento bod jako aktuální zrovna v souvislosti s uplynulými Velikonocemi, kdy například v pátek, kdy je volno, bylo otevřeno v provozovnách, a v pondělí, kdy bylo Velikonoční pondělí, bylo zase zavřeno, takže ten chaotický model otvírání a zavírání provozoven tady, které se řídí právě zákonem o prodejní době, tento náš pozměňovací návrh mění, upravuje a otvírá možnost nechat na podnikateli, aby tak rozhodl si sám, to znamená, není vázán tím zákonem tak, jak je dnes. To znamená, provozovny, které jsou menší, nebo respektive jsou do 200 metrů čtverečních, mohou být otevřené, provozovny, které ne, jsou větší než 200 metrů čtverečních, ty zase v podstatě nemohou být otevřeny. A stejně tak se to týká i zaměstnanců. Jedna část zaměstnanců v provozovnách do 200 metrů čtverečních je chráněna, druhá část zase chráněna už není. Jedná se i o to, že si podnikatel může rozhodnout sám za sebe, jakým způsobem využije svůj čas a čas svých zaměstnanců.
Tento zákon tady, myslím si, stává se už evergreenem a nějakou dobu tady už taky osciloval i v minulosti, nicméně je poměrně jednoduchý a navrhuje se v tom našem pozměňovacím návrhu, respektive návrhu zákona, aby se ta doba sjednotila a v podstatě bylo rozhodnutí na konkrétním provozovateli, a nikoliv na zákoně, to znamená, aby ve všech svátcích bylo otevřeno. Takže to je první odůvodnění toho prvního návrhu zákona.
Pak bych si dovolil ještě zařadit, vážený pane předsedající - předřadit tedy, abych řekl přesně - bod 139, je to sněmovní tisk 753, a tady bych si dovolil navrhnout ho jako čtvrtý bod ve čtvrtek po 11. hodině. Je to zase zákon, který jsme předkládali s kolegou Burešem, a týká se povinnosti zřízení zákona zákonem povinné zřízení datových schránek pro cizince, kteří jsou příjemci dávek tuzemského sociálního systému.
Dovolte mi taky krátké odůvodnění, protože mám už jenom dvě minuty. Současná právní úprava stanovuje, že datová schránka je zřizována na žádost nepodnikajících fyzických osob nebo automaticky podnikajícím fyzickým osobám a osobám vykonávajícím vybraná povolání, nicméně množství cizinců, nepodnikajících fyzických osob s datovou schránkou, je minimální, neboť zmíněnou žádost málokterý cizinec podává. V praxi ovšem dochází k situacím, kdy je žádoucí, aby byl cizinec pro stát jednoduchým způsobem kontaktní, zejména v případech, kdy se jedná o cizince, který využívá místní systém sociálních dávek. Zřízení datových schránek pro cizince, kteří jsou příjemci těchto dávek, přináší několik významných výhod: efektivita a komunikace s konkrétním cizincem, snížení rizika zpoždění nebo ztráty poštovních zásilek, za třetí dodržování termínů - úřední dokumenty se potom řídí tím doručováním, za čtvrté využití elektronických služeb a za páté odstranění bezpečnostních rizik, protože samozřejmě ty datové schránky jsou odolnější vůči potenciálním podvodům.
Jsme si vědomi toho, že vláda dala tomuto návrhu negativní stanovisko, nicméně jsme připraveni s námitkami vlády pracovat a v dalším čtení návrh upravit tak, aby se s těmito námitkami vlády vypořádal. Přijetí tohoto návrhu zákona přinese významné zlepšení v komunikaci mezi státem a cizinci, zvýší efektivitu úředních procesů a zajistí bezpečnost osobních údajů.
To je, dámy a pánové, za mě v tuto chvíli všechno. Děkuji za pozornost, a hlavně bych chtěl poděkovat, pokud se rozhodnete o podporu zařazení těchto bodů na program, a pak (za) samotnou podporu v jejich přijímání jako zákonů. Děkuji.

