File: s136010.htm
Anchor: r2
Date: 36. schůze, 15. dubna 2025
Speaker: Poslankyně Renata Oulehlová

Speech:
Poslankyně Renata Oulehlová:: Dobrý den, přeji vám všem krásný den. Děkuji za slovo, paní místopředsedkyně. Já bych vás chtěla požádat o předřazení bodu číslo 152 této schůze a jedná se o návrh zastupitelstva Karlovarského kraje na vydání zákona o zřízení Vysoké školy kraje Karlovarského, sněmovní tisk 915, prvé čtení podle § 90 odst. 2.
Cílem návrhu je založení Vysoké školy Karlovarského kraje jako veřejné vysoké školy orientované na profesní vzdělávání, která bude reagovat na specifické potřeby trhu práce v regionu. Karlovarský kraj je dlouhodobě strukturálně postiženým regionem s nejnižším podílem vysokoškolsky vzdělaných obyvatel v České republice a výrazným nedostatkem kvalifikovaných pracovníků v klíčových oblastech, jako je školství, zdravotnictví, IT a technické obory. Absence veřejné vysoké školy vytváří nerovnosti v přístupu ke vzdělávání, přispívá k odlivu mladých lidí a prohlubuje socioekonomické problémy našeho kraje.
Zřízení nové vysoké školy určitě přispěje ke zlepšení vzdělanostní struktury obyvatelstva, podpoří místní zaměstnavatele a pomůže k celkovému rozvoji Karlovarského kraje. Já vždy apeluji na to, že náš kraj Karlovarský opravdu pomoc potřebuje, a upozorňuju i na to, že každý stát je tak silný, jak silný je jeho nejslabší region, proto bych vás tedy chtěla požádat, abyste si řádně promysleli to, zda ta pomoc je opravdu vládou myšlena vážně, protože když k nám do kraje přijedou, tak se takto vyjadřují - včetně pana prezidenta České republiky - a proto navrhuju zařazení tohoto bodu na úterý 22. dubna jako bod první. Děkuji vám.

