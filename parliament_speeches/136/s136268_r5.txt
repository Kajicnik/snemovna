File: s136268.htm
Anchor: r5
Date: 36. schůze, 15. dubna 2025
Speaker: Poslankyně Helena Válková

Speech:
Poslankyně Helena Válková: Děkuju. Milé kolegyně, milí kolegové, já nebudu tak vtipná. Jenom bych chtěla upozornit, že je třeba bedlivě uvažovat, když říkám taková slova jako organizovaný zločin. Předpokládám, že je paní místopředsedkyně Richterová nepoužila, vaším prostřednictvím, paní místopředsedkyně, v tom trestněprávním smyslu slova, protože organizovaný zločin... To bych se musela zeptat, jestli je organizovaná skupina nebo organizovaná zločinecká skupina. To je přesné vymezení.
Ty trestní kauzy, jak jste říkala, že by jich bylo nespočet, tak to by mě zajímalo a chtěla bych, abyste to konkretizovala, jinak je to opravdu urážka a pomluva. Asi jako právnička bych tady neseděla, kdybych měla reprezentovat hnutí, které má spoustu trestních kauz, neřku-li tedy ještě navíc nějaké, které by se daly kvalifikovat (klasifikovat?) jako trestné činy spáchané ve prospěch zločinecké organizace anebo zločinecké organizované skupiny anebo organizované skupiny. To je, jak my právníci víme, velký rozdíl. Takže to je první připomínka, tady bych tedy opravdu vážila slova.
Druhá připomínka, já tedy osobně nevím nic o tom - ctím presumpci neviny - že by paní nyní senátorka, dříve naše kolegyně - poslankyně - paní Jana Mračková Vildumetzová čelila trestnímu stíhání. To, co tady vy jste řekla, tak jednoznačně tady signalizuje nebo podbízivě nabízí interpretaci, že je do toho zapojená, takže bych byla taky opatrná, protože to už je tak na hranici... pomluvy? Já tedy opravdu si myslím, že takhle bychom se vyjadřovat neměli, obzvlášť místopředsedkyně - teď budu tedy opravdu nezvykle otevřená - která po odchodu z vlády je místopředsedkyní asi díky nám všem, ale už by místopředsedkyní ani být nemusela, že? Děkuji. (Potlesk z řad poslanců hnutí ANO 2011.)

