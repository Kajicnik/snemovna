File: s136195.htm
Anchor: r2
Date: 36. schůze, 15. dubna 2025
Speaker: Poslanec Ondřej Babka

Speech:
Poslanec Ondřej Babka: Děkuji za slovo. Já si ještě dovolím navázat na skvělý projev, který zde přednesl můj vážený kolega Richard Brabec. To se opravdu dobře poslouchalo i vzhledem k tomu, jakým způsobem - myslím si, pane ministře, že mohl poradit vám - jakým způsobem postupovat při vyhlašování národních parků, protože dovedu si představit, že debata právě se zástupci obcí nemusí být vůbec jednoduchá.
Ještě bych ale v krátkosti reagoval právě na problém, který i kolega Brabec zmínil, a to je za mě jeden z problematických pozměňovacích návrhů, na který jsem upozorňoval již na jednání výboru pro životní prostředí. Myslím si, že je pod nimi dokonce podepsaná paní předsedkyně výboru Krutáková. Je to tedy pozměňovací návrh kolegy Bureše, který navrhuje právě znovuotevření všech schválených strategických dokumentů národních parků v novém dvoukomorovém systému. Myslím si, že to je něco, co je jednak retroaktivní a zároveň nebezpečně destruktivní, a právě v návaznosti na to, o čem tady kolega Brabec mluvil, k jak křehkému v uvozovkách konsenzu v předcházejících letech došlo, protože ten pozměňovací návrh prostě otevírá dveře k tomu, že dohodnuté a schválené dokumenty, ať už je to zonace, nebo klidová území, nebo zásady péče, by mohly být nějakým způsobem významně zpochybněny, přehodnocovány, a to jenom z čistě politických důvodů, čistě z toho, že vy teďka budete ochotni jeden národní park vyměnit za to, že ty schválené dokumenty otevřete.
Navíc to tvrzení - a zaznělo to taky, že zástupci obcí bývají systematicky přehlasováni - tak to není. Můžu to tady doložit několika hlasováními, kdy se o těch zásadních dokumentech jednalo (Předsedající: Čas.), a nikdy k tomu - nebo v jednom případě, došlo k tomu pouze v jednom případě.

