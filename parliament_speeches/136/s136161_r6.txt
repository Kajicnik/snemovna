File: s136161.htm
Anchor: r6
Date: 36. schůze, 15. dubna 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji za slovo, pane předsedající. No, mě jako pediatra zatahalo za uši to, že by porodní asistentky měly pomáhat s péčí o novorozence. Novorozenec je velice křehké stvoření a jistě tady kolegové zdravotníci mi dají za pravdu, že kolem něho našlapují i odborníci velice opatrně. My máme samozřejmě institut takzvaných záchytů a návštěv dětských sester právě u novorozenců a myslím si, že to vykonávají sestry, které jsou opravdu erudované, zdravotně zdatné a dokážou se k různým problémům těch novorozenečků postavit. Ale to, že by toto měly nějakým způsobem suplovat nebo nahrazovat porodní asistentky, si myslím, že po odborné stránce by bylo naprosto, naprosto špatně. Já bych vnímala jako pozitivní to, že by mohly pomoci té mamince v případě nějakých problémů s kojením, nicméně na to už nám dneska funguje řada laktačních poradkyň, takže ani zde to místo úplně nevidím, a opravdu si nejsem jistá, jestli domácí návštěva může plnohodnotně nahradit návštěvu v ordinaci gynekologa. Děkuji.

