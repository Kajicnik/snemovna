File: s136124.htm
Anchor: r4
Date: 36. schůze, 15. dubna 2025
Speaker: Poslankyně Renáta Zajíčková

Speech:
Poslankyně Renáta Zajíčková: Dobrý podvečer, dovolte mi, abych se přihlásila k pozměňovacím návrhu číslo 6652, který předkládám společně s poslankyněmi Zdenkou Němečkovou Crkvenjaš, Míšou Šebelovou a Martinou Ochodnickou. Návrh se týká tématu harm reduction čili snižování důsledků používání návykových látek a zároveň se týká protidrogové politiky.
Pozměňovací návrh přináší ukotvení takzvaných aplikačních místností, odborně nazvané služby bezpečné aplikace, a cílem návrhu je posílit přístup právě harm reduction, o kterém jsem hovořila, tedy snižování negativních vlivů spojených s užíváním návykových látek.
Naším cílem je vytvořit v České republice možnost, nikoliv povinnost zřizovat tato speciálně zdravotní nebo sociální zařízení. Tato služba bude fungovat pouze za dodržení přísných podmínek výhradně odbornými poskytovateli a ve vnitřních prostorách. Zároveň návrhem řešíme i právní ochranu klientů i samostatných poskytovatelů služby aplikační místnosti, aby nebyli stíháni kvůli držení jedné dávky drogy v přímé souvislosti s užitím v tomto kontrolovaném a odborně vedeném prostředí. Tato data...
Zavedení aplikačních místností má především dva důležité dopady. Tím prvním a nejdůležitějším, s kterým mám osobní zkušenost, je vlastně odstranění negativních vlivů na veřejný prostor, kdy jsme se běžně setkávali - hlavně v místech s vyšší koncentrací narkomanů - s momenty, kdy v parcích na lavičkách si uživatelé drog aplikovali drogu před očima veřejnosti. Díky aplikačním místnostem vlastně tento nekalý nebo negativní jev z veřejného prostoru zmizí, navíc samozřejmě tím pádem zmizí stříkačky z ulic a z našich parků. Druhým, neméně důležitým vlivem zavedení aplikačních místností je ochrana veřejného zdraví a vlastně zasíťování uživatelů návykových látek. To odborníci považují za velmi podstatný jev, protože lidé, kteří budou navštěvovat aplikační místnosti, se dostanou do podpůrné sítě různých lékařů, psychologů, psychiatrů a podobně. V nějakém výhledu budou třeba ochotni přestoupit z tvrdé drogy na substituční léčbu a třeba i v nějakém dlouhodobějším horizontu přestanou drogu užívat úplně a zapojí se do normálního běžného procesu. To jsou zkušenosti ze zahraničí. Ostatně aplikační místnosti dnes úspěšně fungují v mnoha zemích jak Ameriky, tak Evropy, jsou v Kanadě, v Austrálii a podobně a jejich přínosy jsou jednoznačně doloženy statistikami.
Druhá část toho pozměňovacího návrhu obsahuje povinnost z České republiky zřídit poradní orgán pro protidrogovou politiku a zároveň obsahuje možnost zřídit pozici národního protidrogového koordinátora. Na závěr jenom bych chtěla zdůraznit, že tento můj pozměňovací návrh v žádném případě nevede k nějaké legalizaci drog, je to opravdu ochrana, jak jsem řekla, především ochrana veřejného prostoru a princip harm reduction, který je uznáván a využíván v mnoha vyspělých zemích. Budu velmi ráda, pokud tento pozměňovací návrh přijmete. Děkuji.

