File: s136101.htm
Anchor: r5
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážený pane předsedající, děkuji za slovo. Vážené dámy a pánové, dovolte, abych navrhl nový bod programu, který by se měl jmenovat Obranyschopnost České republiky - možné ohrožení, a chtěl bych ho zařadit jako první bod po pevně zařazených bodech.
Jedním ze základních atributů státu je zajištění obrany jeho hranic, území, tím i jeho obyvatel před vnějším a vnitřním nebezpečím. Pokud stát zanedbává a rezignuje v době dočasné bezpečnostní stability na tuto základní funkci, podkopává schopnost udržení integrity vzhledem k budoucím, více či méně předvídatelným bezpečnostním hrozbám a bude přinucen se podrobit působením přímého nebo nepřímého násilí či v uvozovkách dobrovolně - podle pravidla "pravda je poznaná nutnost" - vyšší integrující síle, která jeho obranu zajistí. Jak nás učí historie, toto je často počátkem procesu pohlcení daného státního útvaru do vyššího celku, který tím pozbyde postupně svoji identitu s drtivými důsledky pro charakteristické znaky státu včetně ztráty jeho hranic, území, kultury, jazyka a mnohdy i pro genofond obyvatelstva integrovaného státu. Častou příčinou integrace menších celků do větší byl tlak nepřátelské vnější, masivní síly, například vznik a existence habsburské říše jako reakce na osmanské nebezpečí. V současné době je prosazována jako odstrašující a integrační nástroj hrozba ruskou invazí směrem do zemí NATO, což má být použito k prosazení, posílení společné evropské obrany, která s velkou pravděpodobností povede skrze vynucení dle zájmu celku společné obranné politiky ke specializaci jednotlivých státních celků ve svém příspěvku k celkové obranyschopnosti dle jejich možností, a tím zkomplikuje či nakonec znemožní v budoucnu samostatnou obranu jednotlivým zapojeným státům. Specializace, společné centrální řízení a společné sdílení a distribuce informací a zdrojů jednoznačně vede ke ztrátě jakéhokoliv systému samostatně fungovat v kompetitivním zevním prostředí a ten se stává závislým na dílčích specifických příspěvcích dalších částí systému, a transformuje se tedy v subsystém vyššího celku. Tento pro nás nežádoucí proces vytváření našich závislostí již probíhá mnoho desítek let prostřednictvím našeho působení v silách NATO a nyní by měl být prohlouben hlubší evropskou integrací.
Dalšími nepříznivými prvky ovlivňujícími naši bezpečnost je globalizace složek obranného průmyslu a jeho ekologizace, což vedlo k přesunu výroby mnohých nutných komponent obranného průmyslu mimo naši republiku i Evropu k našim možným budoucím oponentům. Globalizace tedy nakonec podkopává schopnost původně vyspělých zemí zajistit svou obranyschopnost při současném zhoršování bezpečnostní situace ve světě, o nesmyslné sebedestruktivní deindustrializační zelené tranzici ani nemluvě. ***
