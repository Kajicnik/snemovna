File: s136056.htm
Anchor: r2
Date: 36. schůze, 15. dubna 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji za slovo, paní předsedkyně. Začnu tím, čím jsem chtěl původně skončit. Abych nezapomněl, tak mi dovolte, abych jménem čtyř koaličních klubů navrhl, abychom dnes jednali a meritorně hlasovali i po 19., i po 21. hodině.
Dovolte mi, abych začal své vystoupení parafrázi oblíbené úvodní věty nejmenovaného poslance Andreje Babiše: vážené kolegyně, vážení kolegové, milí spoluobčané, obvykle když začíná jednací den schůze, tak sem přichází lídři opozice v různém pořadí, aby v černých barvách líčili, jak vypadá Česká republika. Není to nic nového, myslím si, že to zažíváme takřka celé volební období, a já myslím, že je dobré občas se vrátit, jaké černé scénáře naši kolegové z opozice malovali v minulosti, jak se ukázaly nepravdivé či zbytečně pesimistické a jak je možné přistupovat k novým varováním, protože nedají si pokoj a pořád popisují zemi v barvách, které neodpovídají realitě. Mohli bychom říkat, že se mýlí, mohli bychom říkat, že to je lež, tak zkusme si dát nějaká data a nějaká fakta.
Vzpomněl jsem si včera, když před více než dvěma lety - možná jsou to už skoro tři roky - rostly ceny pohonných hmot na čerpacích stanicích. Tady mnozí kolegové a kolegyně z hnutí ANO se předháněli, kdo první se vyfotí u totemu, aby ukázali všem občanům na svých oblíbených sociálních sítích, jaká je cena za litr benzínu, jaká je cena za naftu. Proč ne? Očekával bych v těchto týdnech, že znovu vyrazí do terénu - když jsme v té kampani, jak říkají, jak říká pan poslanec Babiš - nechají se vyfotit u těch samých totemů, ukážou tu cenu a řeknou: Milí občané, podívejte, my jsme se mýlili, není cena pohonných hmot ani 40, ani 45, ani 50, ani více než 50, jak jsme si mysleli, jak jsme se obávali, ale cena je nejnižší - no třeba nafty - za tři roky. Nevím, proč se nefotí. Berte to jako podnět do vaší kampaně, my jsme se ani nefotili, nefotíme se ani teď, ale myslím, že (by to) bylo fér, neboli - v logice hnutí ANO - když rostou ceny, může za to vláda, ale když klesají ceny, tak je to navzdory vládě. Rozumíte té logice? Jedním směrem za to může vláda, kdežto druhým směrem ne, ne, ne, vláda na tom žádnou zásluhu nemá, to někdo jiný, to něco jiného, ale pozor, my si myslíme, že ceny budou takové, takové, takové.
Podobné strašení jsme slyšeli, jak se neobejdeme bez ruských fosilních paliv, ať už je to plyn, nebo ropa. Karel Havlíček, velký propagátor Rosatomu... Pamatujete tu jeho legendární větu, kterou řekl asi stošedesátkrát? "Já jsem pro, aby Rosatom byl v tendru na Dukovany, protože to bude kompetitivní." To zní dobře, ne? "To bude kompetitivní." Řekl to asi stokrát. Naštěstí - bylo to ještě za minulé vlády - zasáhla bezpečnostní komunita, ukázalo se, že teroristický útok na území České republiky spáchali členové ruské vojenské zpravodajské jednotky. I pod tím tlakem museli, i když neradi, museli vyřadit z tendru na Dukovany jak Rosatom, tak čínské firmy, a to je dobře. Jenom připomínám, že vlastně nechtěli. Karel Havlíček tak to skutečně nechtěl. Dopadlo to dobře, pod soustředěným tlakem tehdejší opozice, dnešní vládní koalice a malé části dnešní opozice se to povedlo.
Já myslím, že je jasné, že plyn nenakupuje Česká republika. Přesto politici hnutí ANO velmi často říkají vláda může za to, že soukromý vlastník nakoupil ruský plyn. Díky tomu, že od 1. ledna neproudí plyn přes území Ukrajiny, Slovenska do České republiky, dostávám jako člen vlády report, kolik plynu trubkami vešlo na východní hranici a kolik na západní hranici. V roce 2025 úplně jedné (?), nula procent přiteklo plynu ze Slovenska - neboli z Ruska přes Ukrajinu a Slovensko do České republiky - a všechen plyn teče ze západu, takže jsme se zbavili závislosti na ruském plynu. (Hluk v sále.)
Koho to nebaví, já bych prosil, aby buď nehlučel (Předsedající: Já také chci...), nebo se ztišil.

