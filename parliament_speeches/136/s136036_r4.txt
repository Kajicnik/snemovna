File: s136036.htm
Anchor: r4
Date: 36. schůze, 15. dubna 2025
Speaker: Poslankyně Milada Voborská

Speech:
Poslankyně Milada Voborská:: Děkuju, pane předsedající. Dobrý večer, vážené kolegyně, vážení kolegové. Já jdu s malinko konkurenčním pozměňovacím návrhem, který jsem ale nahrála už 27. 9. 2024, stejného paragrafu a to je 9n. Tento návrh vychází z ustanovení zákona č. 320/2015 (Sb.), o Hasičském záchranném sboru České republiky a o změně některých zákonů, ve znění pozdějších předpisů, kde jsou v § 31 stanoveny podmínky a rozsah informací, které je oprávněn Hasičský záchranný sbor k zajištění plnění svých úkolů požadovat od správců evidencí. Hasičský záchranný sbor může podle ustanovení § 34 zákona o Hasičském záchranném sboru v návaznosti na řešení mimořádné události nebo krizové situace žádat informace související s příčinami, s průběhem, následky mimořádné události nebo krizové situace.
Ubytovací zařízení představují pak specifické riziko v případě zásahu, zejména z důvodu velké koncentrace osob neznalých daného prostředí a postupů v případě mimořádné události. Hasičský záchranný sbor potřebuje za účelem vhodného nasazení sil a prostředků znát umístění těchto zařízení a jejich kapacitu, včetně kontaktních údajů. V případě mimořádné události je nutné za účelem ověření počtu evakuovaných osob nebo osob, které by se mohly potenciálně nacházet v objektu, znát a vědět i jejich počet a identifikační údaje. Tyto údaje mohou být vyžadovány on-line v případě, že by byla na adresu ubytovacího zařízení oznámena mimořádná událost. Údaje o osobách by byly k dispozici pouze pro potřeby řešení konkrétní mimořádné události a v přímé souvislosti s ní a bude zabezpečeno, že s údaji se seznámí pouze k tomu oprávněná osoba, tedy ve většině případů to bude velitel zásahu. Z toho důvodu tedy je navrženo do taxativního výčtu těch, kterým zákon zařizuje právo na přístup k údajům v Registru ubytovacích zařízení, zařadit i právo přístupu pro Hasičský záchranný sbor České republiky. Věřím, že tohle je pozměňovací návrh, který kolegové podpoří, protože právě se poukazuje na možnost krizových situací v ubytovacích zařízeních, která nejsou v tuhle chvíli evidována jako jednotky pro ubytovávání.
Zároveň se domnívám, že tím pozměňovacím návrhem kolegů Nachera a Králíčka by bylo zamezeno tím, kdy je podmiňován kolaudační souhlas, sdílené ubytování, o kterých mluvili někteří lidé na výboru právě proto, že mají velké byty, a část těch bytů pronajímají třeba studentům nebo svým příbuzným a tím, že by se rozhodlo o kolaudačních rozhodnutích jenom ve prospěch ubytovacích jednotek, tak se domnívám, že by se těm sdíleným pokojům a sdílení bytů tímto zamezilo, takže to by chtělo asi promyslet ještě dobře, tento pozměňovací návrh, protože nejsou všechna ubytovací zařízení samostatná a pronajímaná jenom jako byty, ale jsou to jenom části bytů třeba, takže to by chtělo promyslet a zároveň tady jsme trošku v konkurenci s našimi pozměňovacími návrhy. Věřím, že to nějak vyřešíme. Děkuju za pozornost. (Poslanec Nacher: My dva?) My dva.

