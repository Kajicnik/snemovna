File: s136257.htm
Anchor: r6
Date: 36. schůze, 15. dubna 2025
Speaker: Místopředseda PSP Jan Skopeček

Speech:
Místopředseda PSP Jan Skopeček: Jenom v krátkosti v reakci na pana místopředsedu Havlíčka, já si skutečně myslím, že ten největší problém ekonomického růstu je dneska na straně poptávky. Nejsem přesvědčen, že pokud budeme víc tu ekonomiku stimulovat agregátní poptávkou - ať už prostřednictvím fiskální politiky, že bychom dál zvyšovali výdaje, které považuju už za dost velké, ani tím, že bychom přesvědčovali Českou národní banku, jako jste to dělali na sklonku vlády vy, aby dál snižovala úrokové sazby ve chvíli, kdy hrozí nějaký návrat inflace a je v české ekonomice inflační podloubí - tak si nemyslím, že to je cesta k nějakému nastartování ekonomického růstu.
Přesvědčili jsme se o tom - měli jsme roky uvolněnou jak měnovou politiku, extrémně nízké úrokové sazby blížící se nule, měli jsme extrémně uvolněnou fiskální politiku - a nevede to k tomu, že by česká ekonomika rostla nějakými nadprůměrnými tempy, na která třeba byla zvyklá před covidovým obdobím. Naopak, ta ekonomika se zalila penězi a k ekonomickému růstu to nevedlo. Vedlo to pouze k inflaci a k poměrně slabému ekonomickému růstu, takže já si skutečně nemyslím to, že dneska je cesta nějakým způsobem více utrácet. Je potřeba ze strany státu spíše uvolňovat byrokracii, uvolňovat regulace a řešit to, na čem se asi my dva shodneme, to znamená vysoké ceny energií pro náš průmysl, který neuvěřitelně trpí. Také, když se podíváme na ta čísla, proč hrubý domácí produkt neroste takovým tempem, jakým by mohl podle jeho potenciálu, tak vidíme, že je to zejména stagnující průmysl, který nepřidává pozitivní body. Naopak třeba rostoucí domácí spotřeba i díky rostoucí reálné mzdě, která se znovu vrátila na tento trend, tak to tomu hrubému domácímu produktu pomáhá.
Co se týče jednání o rozpočtu v minulých letech, prostě vždycky je to o nějaké dohodě. Já jsem byl poslancem, tehdy na mě nikdo - ani z ODS, ani odnikud - nijak nechtěl, abych nějakým způsobem podporoval hazard nebo já jsem... Nikdo nechtěl (Předsedající: Čas.), abych realizoval tenhleten obchod, takže to je trošku mimo. Děkuju. ***
