File: s136046.htm
Anchor: r10
Date: 36. schůze, 15. dubna 2025
Speaker: Poslanec Jiří Havránek

Speech:
Poslanec Jiří Havránek:: Krásný dobrý večer, kolegyně, kolegové. Vážený pane předsedající, děkuju za slovo. Pane ministře, pane předkladateli - spolu se mnou - a vážená paní zpravodajko, já pouze odůvodním svůj pozměňovací návrh, který reaguje na současné znění návrhu zákona a upřesňuje pravidla obsažená v zákonech o územních samosprávných celcích.
Za tímto účelem tedy doplňuji ve svém pozměňovacím návrhu v jednotlivých ustanoveních zákona o obcích, zákona o krajích i zákona o hlavním městě Praze upřesnění, podle něhož se povinné zveřejnění projednání zastupitelstev týká pouze věcného práva stavby, přičemž formou poznámky pod čarou odkazuji přímo na § 1240 občanského zákoníku. Toto řešení, tak jak je v původním znění návrhu zákona, jehož jsem tedy spolupředkladatelem, však veškeré pochybnosti o interpretaci předmětného ustanovení neodstraňuje, proto dochází k dalšímu upřesnění, které je vlastně výsledkem i projednávání na ÚPV zde v Poslanecké sněmovně, ale i dalších jednání, které vedla paní kolegyně Ožanová nebo můj ctěný kolega a předseda poslaneckého klubu Marek Benda. ***
