File: s136094.htm
Anchor: r2
Date: 36. schůze, 15. dubna 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, jako první mimořádný bod za SPD navrhuji bod s názvem Nájemní i vlastnické bydlení je v České republice kvůli Fialově vládě nejdražší v celé Evropě. Jaká je situace? Ano, skutečně, nájemní i vlastnické bydlení v České republice je nyní v přepočtu dle parity kupní síly měny dokonce nejdražší v Evropě, tady v České republice je nejdražší v celé Evropě.
Fialova vláda se dokonce chlubí tím - což je úplně otřesné, to je neuvěřitelné - že příspěvek na bydlení pobírá rekordních 300 000 domácností a jen v loňském roce na něj stát, jenom pro vaši informaci, na ten příspěvek, vynaložil 20 miliard korun. Já jsem slyšel premiéra Fialu v televizi, takže on místo aby se chlubil tím - což samozřejmě se chlubit nemůže - že počet lidí na sociálních dávkách klesá, tak on se v televizi chlubil tím, že za jeho vlády počet lidí na sociálních dávkách stoupá. To znamená, on se ještě chlubí tím - jak je hloupý - že lidi chudnou, že se lidi mají čím dál hůř za Fialovy vlády, a tím se ještě chlubí v televizi. No, to je neuvěřitelné. Přitom cílem každé vlády by mělo být, aby přeci klesal počet lidí na sociálních dávkách, aby se lidem dařilo tak dobře, aby měli důstojné důchody, aby měli důstojné mzdy a platy, aby si přeci nemuseli žádat o sociální dávku. Takže dneska ta situace je taková, protože Fialova vláda - předtím to byl ministr Ivan Bartoš za Piráty, teď to má STAN, to Ministerstvo pro místní rozvoj, premiér Fiala - úplně jste se vykašlali na řešení dostupného bydlení v České republice.
Samozřejmě hnutí SPD má konkrétní návrhy, jakým způsobem dostupnost bydlení řešit, a proto taky navrhuju, tento mimořádný bod abychom tady diskutovali. Hnutí SPD navrhuje například zavedení systému státem garantovaných výhodných rodinných půjček na bydlení samozřejmě pro pracující rodiny, dále je možnost diskutovat o zastropování sazeb hypotečních úvěrů. Chceme znovu zavést daňová zvýhodnění, která vy jste zrušili, to znamená například pracující rodina s dětmi... Vy jste je od loňska okradli v rámci toho vašeho okrádacího balíčku až o 40 000 korun ročně, ano? Pracující rodiny s dětmi, Fialova vládní koalice - to jsou ti lidovci tam, jsou tam KDU-ČSL, TOP 09, STAN, Piráti tam byli a ještě tam ODS - tak vy jste okradli pracující rodiny s malými dětmi až o 40 000 korun ročně, protože jste jim zrušili ty slevy na manžela, manželku a tak dále. My naopak si myslíme, že by ty slevy bylo potřeba zpátky zavést.
Ostatně za vaší vlády, teďka nejnovější údaje, má Česká republika nejnižší porodnost v historii České republiky, protože mladí lidé se bojí mít děti, protože při té vaší Fialově drahotě se bojí, že je neuživí prostě. To znamená, Česká republika kvůli vám vymírá a vy to chcete řešit migranty, místo abyste podpořili české pracující rodiny, aby se nebály mít druhé a třetí dítě. To vy ale dělat nechcete, protože vy prosazujete migraci, vy jste schválili migrační pakt EU, vy jste to tady zahltili těmi Ukrajinci a teďka od příštího roku se sem mají přerozdělovat islámští afričtí migranti.
Taky stoupla prudce kriminalita cizinců v České republice a je tady spoustu nevinných českých obětí znásilnění, různých útoků, všichni to známe, mnoho těchto kauz už proběhlo i v médiích. Fialova vláda ale vůbec nic nedělá a naopak ministr Rakušan z hnutí STAN ještě vyzval ty statisíce Ukrajinců, kteří sem přišli za poslední tři roky, že i po skončení té dočasné ochrany tady budou moci prý být dál. No tak to já si hlavně myslím, že je důležité, aby tady dál už nebyla Fialova vláda a ministr Rakušan, a tím pádem, pakliže bude SPD ve vládě, tak zjednáme pořádek, uděláme revizi všech těchhletěch povolení Ukrajinců, povolení k pobytu, a necháme tady pouze ty, kteří tady mají pracovní místo - a prokazatelně pracují - pracovní místo, hlavně na které nelze přijmout českého občana, a žádné těm, co tady nepracujou, a těm, co tady sosají sociální dávky. Těm ukončíme povolení k pobytu, což si myslím, že je zcela správné.
Také už jsem terčem výhrůžek od Ukrajinců, už mi průběžně vyhrožují, a dokonce vyzývají na internetu, aby se Ukrajinci žijící v České republice zasadili o to, aby SPD neuspělo ve volbách, protože pak dojde k té revizi těch povolení k pobytu. Takže samozřejmě já si myslím, že je potřeba pravý opak, aby SPD uspělo ve volbách, abychom ukončili škodlivou Fialovu vládní koalici a ministra vnitra Rakušana, aby už tady neškodili.
Dále my si myslíme... Takže to je k těm daňovým zvýhodněním. My chceme daňově zvýhodnit a podpořit české rodiny s dětmi a české občany, na rozdíl od Fialovy vládní koalice a ministra vnitra Rakušana ze STAN, který chce podpořit cizince a podporuje celou dobu. Vy podporujete cizí státní příslušníky, aby dostávali peníze v České republice, my podporujeme české občany, takhle je to v podstatě jednoduše nastaveno tady a o tom budou volby. O tom budou volby mimo jiné. ***
