File: s136152.htm
Anchor: r1
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedkyně, děkuji za slovo. Vážené dámy a pánové, já si dovolím potřetí vystoupit k tomuto tématu, které považuji za nesmírně důležité hlavně pro naši budoucnost, a vzhledem k diskusi, která tady proběhla, lépe řečeno neproběhla, si myslím, že za nesmírně podceňované.
Digitalizací zdravotnictví a jiných společenských odvětví otvíráme dveře hluboké transformaci naší společnosti i našeho zdravotnictví, která může mít vliv. Kromě pozitivního vlivu ale může mít i nepředpokládané a nedomyšlené negativní důsledky, a proto by měla v tomto směru probíhat podrobná, hluboká debata, kterou jsem tady bohužel ke svému hlubokému zklamání nezaznamenal.
Kdo z nás by si pomyslel, k čemu povede zavedení internetu a sociálních sítí, jakým způsobem transformují náš život, způsob našeho myšlení a budou ovlivňovat psychické zdraví našich dětí a mládeže. Jiná věc je, proč před tím zavíráme oči a ještě to podporujeme. Přiznám se, že jsem poměrně šokován nezájmem zdravotnické veřejnosti a lékařských organizací o tento zákon a jejich hlubokým mlčením vzhledem k jeho potenciální transformační schopnosti, jak pozitivně - podotýkám, jak pozitivně, nejenom negativně - ale i negativně ovlivnit jejich způsob práce. Chtěl bych věřit v pozitivní vyústění, stejně jako to bylo u elektronického receptu, i když transformační systémový efekt těchto kroků je neporovnatelný.
Z toho důvodu si zde připadám jako volající v poušti všeobecného přesvědčení, že digitalizace je nezpochybnitelné dobro, které, pokud se kvalitně provede, bude jenom ku prospěchu všech zúčastněných stran. Bohužel jsem nezaznamenal téměř žádnou reakci pana ministra zdravotnictví na své připomínky v průběhu prvního a druhého čtení tohoto zákona, spíše jenom hluboké mlčení místo odpovědí. Rád bych tímto pana ministra vyzval, aby mi sdělil, proč tak činil, nebo se zapojil do diskuse aspoň ve třetím čtení.
Odmítám postulát, co je digitalizované, to je správné a moderní, a že digitalizace kde čeho zlepší naše životy na věčné časy a nikdy jinak, a že IT technologie, digitalizovaná společnost, a tím pádem využití AI, je předpokladem pokroku a povznesení člověka za všech okolností a bez ohledu na možné následky. Naopak si myslím, že digitalizace s produkcí dat a rozvojem jejich zpracování prostředky umělé inteligence povede k poklesu schopnosti lidských populací poskytovat zdravotní péči přímo člověkem a k vytvoření závislosti na těchto systémech. Nepřipadá mně reálné, že lidský faktor si bez pomoci filtrace dostupných zdravotnických dat prostředky umělé inteligence poradí efektivně s jejich zpracováním, protože si musíme uvědomit, že těch dat, kterými lékaři budou bombardováni digitalizací našeho zdravotnictví, bude přibývat. A známe tyto případy, možná i mnozí z vlastní zkušenosti, že přijdeme k lékaři, který se dívá pouze do počítače a nepodívá se ani na pacienta.
Opakovaně je nám tvrzeno, že digitalizace povede k omezení byrokracie a snížení nákladů na zdravotní péči a povede k jejímu zkvalitnění sdílením informací mezi zdravotnickými zařízeními, pacienty, zdravotními pojišťovnami a státními orgány, dále že tyto informace budou poskytnuty takzvaným inovátorům a výzkumným pracovištím biotechnologických a farmaceutických firem a výrobcům umělé inteligence, nejlépe zdarma a bez našeho případného souhlasu. Vše směřuje k vytěžování našich zdravotnických dat těmito firmami za účelem zisku a využívání těchto dat řídícími společenskými strukturami, primárně za účelem posílení jejich mocenského postavení, což se nemusí shodovat se zájmy občanů-pacientů, tedy poskytovatelů těchto dat. Stejně jak se tato data nebo jejich průběžné sledování dají využít k pokroku v diagnostice a léčbě nemocí, o čemž nepochybuji, že to tak je, tak se dají zneužít v neprospěch nežádoucích jedinců či skupin nebo k prosazování pochybných ideologií a opatření. Stejně lze podmiňovat přístup do digitalizovaného zdravotnictví splněním určitých podmínek. Teď budu trošku, bych řekl, fantaskní, ale napadá mě například povinná vakcinace nebo opatření nutná ke snížení produkce CO2, ale fantazii se meze klást v tomto směru v budoucnu určitě nebudou.
I pro zdravotnická zařízení nebude úplně komfortní trvalé kontinuální hodnocení a sankcionování v mnoha sledovaných parametrech. Ono vám to může připadat jako logické a správné, že jsou lékaři sledováni, regulováni, že je to fajn pro pacienty, ale pokud byste byli lékaři, nebo sedí tady někteří lékaři, víte, jak je to nepříjemné, když musíte zvažovat každou indikaci nebo každý dražší lék, jestli ho předepíšete, nebo ne, protože jste pod kuratelou, že dostanete nějakou regulační srážku nebo pokutu. (Krátká pauza.) Vše směřuje... Já jsem tady teď vypadl z toho, takže budu pokračovat. Stejně jak se tato data nebo jejich průběžné sledování dají využít k pokroku v diagnostice nebo léčbě nemocí, tak se dají zneužít.
Taktéž zdravotnická zařízení budou velmi výrazně ohrožena kybernetickými útoky a budou nucena přijímat kontinuálně protiopatření, která budou náročně realizovatelná hlavně pro malá zdravotnická zařízení. Dále zdravotnickým zařízením bude změněn zavedený způsob práce se zadávanými daty, která budou muset zadávat strukturovaná, a nikoliv jako doposud ve formě blokového textu. To je velmi podstatné, protože to je sice bych řekl poměrně malý zásah, jeví se nám to jako poměrně malý zásah do práce lékařů, ale uvědomme si, že prostě to zadávání do preformovaných textových polí bude velmi obtěžující, protože lékaři jsou zvyklí psát jeden text en bloc, a teď budou muset ta data nějakým způsobem strukturovat, aby se propsala do systému elektronizovaného zdravotnictví.
Dále si vytváříme závislost na dalším systému kromě elektrické energie, který, pokud nebude patřičně fungovat, nebude možné poskytovat dostatečnou zdravotní péči.
Mojí snahou není totálně popřít digitalizaci a elektronizaci našeho zdravotnictví, ale spíše poukázat na možné problémy, které mohou z tohoto vyvstat. Odmítám postulát, že co je digitalizováno a uloženo někde v globální internetové síti, je navždy a dokonale zabezpečeno. Nakonec stačí změna legislativy za účelem zkvalitnění našeho života a zdraví a k našim datům se může dostat deklarovaný dobroděj, který záměrně nebo nedopatřením naše data může využít pro nás nevhodným a nebezpečným způsobem. Gina do láhve již zpátky nedáme, stejně jako naše data nelze spolehlivě odstranit z virtuálního světa. Také odmítám předpoklad, že nikdo nebude zatím nucen přistoupit povinně na požadované způsoby práce s těmito digitálními systémy. Toto má platit pouze pro pacienty, a to s tím, že se počítá s tlakem, který je postupně přinutí přejít na elektronizované zdravotnictví. Nebude to samozřejmě směrodatné pro zdravotnické zařízení, pro které to bude povinné.
Nesouhlasím s předáváním zdravotnických dat třetím stranám bez výslovného souhlasu, a hlavně poučení toho, kdo tato data poskytuje, byť by tato data byla anonymizována nebo pseudoanonymizována. ***
