File: s136047.htm
Anchor: r2
Date: 36. schůze, 15. dubna 2025
Speaker: Poslankyně Eva Fialová

Speech:
Poslankyně Eva Fialová:: Moc děkuji za slovo. Já nebudu nijak dlouhá, jenom bych ráda přednesla nějaké výtky, které tu mám od kolegy, který je zpravodajem tohoto tisku, že nemůžeme souhlasit s finančním zajištěním, které se navrhuje stanovit příspěvkem na výkon státní správy a příspěvkem na činnost ze státního rozpočtu, že některé... Je potřeba říci, že některé navrhované úpravy, jako je zřízení obecní policie, jsou již dnes řešitelné v rámci stávající legislativy, a to veřejnoprávními smlouvami.
Mám určitě stejnou poznámku, jako měla kolegyně Ožanová, která zde uváděla o tom, že se jedná o změnu velikého množství samostatných zákonů a určitě by to nemělo být řešeno poslaneckým návrhem, ale aby to prošlo klasickým připomínkovacím řízením, kde bychom se k tomu mohli všichni vyjádřit. Hovoří o tom i to neutrální stanovisko samotné vlády. Samozřejmě vidíme i problém s termínem účinnosti tohoto zákona od 1. 7. 2025 s ohledem na to, že u většiny obcí budou mít v tuto dobu již na tento rok vydané obecně závazné vyhlášky podle stávající legislativy, tak proto je dobré se zamyslet nad samotným posunutím účinnosti.
Protože jsem připodepsaná k pozměňovacímu návrhu ohledně hluku, který se tu často zmiňuje, tak musím opravdu konstatovat, že na výboru, kde jsme tento pozměňovací návrh diskutovali, tak potvrdím i slova kolegyně Mádlové, že Ministerstvo vnitra, které je dozorčím orgánem pro posvěcení vyhlášek jednotlivých obcí, tak nebylo schopné moc argumentovat tím a říct nám, jak vlastně k tomu přistupuje, protože chápu ten argument možnosti plošného rozšíření nočního klidu, ale opravdu je to velice nebezpečné a argument, že můžeme posunout noční klid do ranních, nočních hodin, tak to opravdu tím závažným...
O dvě hodiny, ano, tady na mě ukazuje pan předkladatel, děkuji.
Tak je to sice pravda, ale opravdu, jak tady zaznělo, sestřičce, která musí nastoupit na šestou hodinu ráno nebo takovému řidiči autobusu MHD, který se stará o naše životy a musí nás bezpečně někam dovézt, to opravdu není moc příjemné a musíme dbát na jejich zdraví. Každý víkend kdyby toto bylo umožněno, tak je to opravdu bezohledné.
Kdežto když v současné chvíli ty obce mají povinnost to projednat v rámci obecně závazné vyhlášky, odůvodnit si každý den, občané se k tomu můžou přijít vyjádřit na zastupitelstva, kde ty vyhlášky musí projednat, tak je to trošku mnohem víc práce. Argument byl ten, že v letních měsících by bylo potřeba to prodloužit na každý víkend. Já to chápu ohledně třeba letních kin a dalších jiných činností, které můžou být někdy po té desáté hodině hlučnější, ale od toho by to ministerstvo mělo být nějakým tím dozorčím orgánem, který řekne: Ano, v těchhletěch případech je to účelné, toto povolit - proto vlastně to ministerstvo máme - a v jiných například ne a nedovolit plošné rozšíření třeba na celé území města, aby byla prodloužena automaticky doba nočního klidu.
Já tomu rozumím, ale ráda bych, aby to bylo ponecháno v současné úpravě a nedocházelo tady k plošnému rozšíření a posouvání té doby, protože ty ranní hodiny jsou prostě... Fakt, jděte to vysvětlit té sestřičce nebo řidiči MHD, že na pátou hodinu ranní si můžou klidně o tři hodiny přispat, když už v pět musí dávno třeba být v práci. Děkuju za pozornost.

