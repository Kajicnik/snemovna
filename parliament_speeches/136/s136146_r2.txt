File: s136146.htm
Anchor: r2
Date: 36. schůze, 15. dubna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju. Já to vrátím do věcné roviny, vaším prostřednictvím, pro pana poslance Bartoše. Pane poslanče, vy jste mě interpeloval 17. února roku 2025 v této věci. Mojí odpovědí z 18. března 2025 vám na ty dotazy, které jste tady pokládal, bylo odpovězeno a mohu vás ubezpečit, že samozřejmě pokud vyvstaly v uplynulých dnech nějaké nové skutečnosti, tak se jimi jako ministr samozřejmě budu zabývat. Stejně tak se jimi budou zabývat i příslušná právní oddělení, ať už státního podniku, nebo případně jiných podřízených organizací Ministerstva zemědělství. Nic víc k tomu dodat nemohu a velmi se omlouvám - já zítra dlouhodobě plánovaně zahajuji poměrně významný veletrh Flora v Olomouci, který patří ke klíčovým událostem pěstitelů a farmářů na Moravě zvlášť a ve Slezsku, tak já tady zítra nebudu, omlouvám se, stejně tak jako odpoledne s velmi významnou společností Pro Silva Bohemica budu debatovat v Brně navečer, v době, kdy oni oslavují také 30 let existence. Je to právě instituce, organizace nevládní, která dělá velmi mnoho pro to, abychom dokázali naplnit meritum zákona, který teď projednáváme, a to je novela lesního zákona. Děkuju.

