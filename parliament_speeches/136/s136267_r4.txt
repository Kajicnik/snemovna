File: s136267.htm
Anchor: r4
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Vážené kolegyně, vážení kolegové, já chápu, že těm z vás, kdo hlasovali pro zrušení toho přestupku spočívajícího ve zveřejnění zjevně nepravdivé nebo hrubě urážlivé informace v průběhu předvolební kampaně, že těm z vás, kdo pro toto hlasovali, je nepříjemné, že k tomuto přitahujeme pozornost, ale já znovu opakuji, je tohlasování 237, prošlo to hlasy "Odsáno" (ODS a ANO) a je to hlasování, které znamená, že když se... (Poslanci ODS buší do lavic.)
Prosím o klid. (Předsedající: Prosím, klid.) Je vidět, kdo buší nejvíc. Je to ODS.
Je to hlasování, které ukazuje, že chcete, aby bylo možné bez finančního postihu, který bude bezprostřední a citelný, prostě umožnit lhaní (Předsedající: Prosím o klid!) a urážení v předvolebních kampaních. To je totiž ten důsledek. Zrušení tohoto přestupku, jak to prošlo vašimi hlasy v hlasování 237 dnes před několika desítkami minut, znamená, že ten nárok, aby kampaň byla vedena čestně a poctivě, bude vlastně prakticky nevymahatelný a bude bez pořádných sankcí, když to nebude pravda.
My s tím máme obrovské zkušenosti, jak to vypadá, takové nečestné a pomlouvačné kampaně vůči nám, a právě proto, že s tím máme i osobní zkušenosti, jak to na člověka dopadá i osobně, tak si přejeme, aby ta kultura v naší zemi, ta politická kultura, všemi možnými nástroji včetně třeba toho přestupku, jak byl navržen a jak bohužel byl zrušen, umožňovala, aby byly opravdu vedeny ty politické strany k tomu, aby tu kampaň vedly nikoliv skrze urážky a lži, ale poctivě. To se tady zase oslabilo v hlasování společném "Odsáno". Děkuji.

