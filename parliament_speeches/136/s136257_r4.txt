File: s136257.htm
Anchor: r4
Date: 36. schůze, 15. dubna 2025
Speaker: Poslankyně Alena Schillerová

Speech:
Poslankyně Alena Schillerová: Tak děkuju, paní předsedkyně. Na armádu reagoval můj ctěný kolega Karel Havlíček, za což mu děkuju. Vracet se k tomu nebudu.
Skutečně až tady na tuto část jste vrátil tu diskusi do věcné roviny, to mohu ocenit. Já budu reagovat jenom na tu část, co se týká dluhové brzdy. Rozumím tomu. Vy víte, že na úrovni EU probíhá roky debata mezi jižním křídlem, severním křídlem. Ti chtějí rozvolnit úplně, ti nechtějí. My jsme vždycky patřili do toho severního křídla. Víte, že společně jsme rozvolnili dluhovou brzdu kvůli zrušení superhrubé mzdy v minulém volebním období a vaše vláda - nebo váš ministr financí, ať jsem přesná - nevrátil to ani na tu předtím úroveň, takže vlastně není rozvolněna ani tak... Tedy není vrácená zpět ani tam, kde byla.
Já jsem nemluvila o tom, aby se rozvolnila fiskální pravidla, abychom je prostě tady utráceli a projedli, ty peníze. Musí se podporovat hospodářský růst, musí se bojovat s šedou ekonomikou, ale nás čekají - jako tuto zemi bez ohledu na to, kdo bude vládnout - obrovské výzvy. Ty výzvy budou: výstavba jaderných bloků... Dodneška nevíme od vašeho ministra financí, jak má promyšlené financování, dodneška prostě je to v nějakém... zase nějaké mlze. Čekají nás tady obrovské výdaje na budování infrastruktury, ať už je to v oblasti dopravní infrastruktury, nebo železnic. Čekají nás obrovské výdaje v oblasti pravděpodobně i armády, ať už to bude... Znovu říkám, my podporujeme armádu, chceme se bavit pouze o tom, co ta armáda, co ti vojáci, ti skuteční, potřebují. O tom jsem mluvila, takže ono jenom tady tak teoretizovat a potom to zasadit do kontextu čísel jsou opravdu jiné kategorie. Já jsem nemluvila o tom rozvolnění, utrácení (Předsedající: Čas.) a tak dále, ale o tom, aby se to smysluplně zaměřilo na to, co tato země potřebuje. (Předsedající: Vypršel váš čas, paní předsedkyně.) Omlouvám se.

