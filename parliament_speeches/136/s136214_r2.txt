File: s136214.htm
Anchor: r2
Date: 36. schůze, 15. dubna 2025
Speaker: Poslankyně Renata Oulehlová

Speech:
Poslankyně Renata Oulehlová: Děkuji za slovo, pane místopředsedo. Dobrý den, vážené dámy a pánové, já bych si dovolila opět navrhnout předřazení bodu 152 a tím je návrh zastupitelstva Karlovarského kraje na vydání zákona o zřízení vysoké školy kraje Karlovarského. Jedná se o návrh zastupitelstva, jehož cílem je založení vysoké školy Karlovarského kraje jako vysoké školy orientované na profesní vzdělávání, která bude reagovat na specifické potřeby trhu práce v regionu.
Karlovarský kraj je dlouhodobě strukturálně postiženým regionem s nejnižším podílem vysokoškolsky vzdělaných obyvatel v České republice a s výrazným nedostatkem kvalifikovaných pracovníků v klíčových oblastech jako školství, zdravotnictví, IT a technické obory. Absence vysoké veřejné školy vytváří nerovnosti v přístupu ke vzdělávání, přispívá k odlivu mladých lidí z našeho kraje a prohlubuje socio-ekonomické problémy regionu. Zřízení nové vysoké školy přispěje ke zlepšení vzdělanostní struktury obyvatelstva, podpoří místní zaměstnavatele a pomůže k celkovému rozvoji Karlovarského kraje. Abyste měli i čas si vše promyslet, navrhuju předřazení tohoto bodu na 28. 5. jako první bod. Děkuji.

