File: s136116.htm
Anchor: r2
Date: 36. schůze, 15. dubna 2025
Speaker: Poslanec Martin Dlouhý

Speech:
Poslanec Martin Dlouhý: Dobrý den, dámy a pánové, rád bych vás seznámil s pozměňovacím návrhem, který je pod číslem 6598. Je to nová verze, trošku upravená. Takže pro zpravodajku jen uvádím, že 6598 je návrh, který nahrazuje tisk (dokument) 6503. Ale, teď mě asi neposlouchá, takže to zopakuju na konci.
Jde o pozměňovací návrh poslanců Martina Dlouhého, Marka Bendy, Šimona Hellera a Michala Rataje a týká se § 403 trestního zákoníku. A ten paragraf zní, že kdo založí, podporuje nebo propaguje hnutí, které prokazatelně směřuje k potlačení práv a svobod člověka nebo hlásá rasovou, etnickou, národnostní, náboženskou či třídní zášť nebo zášť vůči jiné skupině osob, bude potrestán odnětím svobody na jeden až pět let.
Zde navrhujeme změnu, a to sice na základě iniciativy takzvaných paměťových institucí, které se tím zabývaly na nějaké konferenci mezinárodní, a výsledkem pak bylo společné prohlášení Ústavu pro studium totalitních režimů, Muzea paměti 20. století a Platformy evropské paměti a svědomí a ty odborné hlavní závěry jsou, že nejen teda v Česku, ale týká se teda i jiných zemí, nedošlo k řádnému vyrovnání s naší komunistickou minulostí v trestněprávní rovině a existuje velká disproporce mezi například postihem komunistického hnutí a postihem nacismu. Takže cílem je ten paragraf upřesnit, protože vlastně z určitého pohledu se nejedná o to, že bychom definovali nějaké nové přestupky, trestné činy, ale jde o něco, co by mělo být trestáno a není. Čili záměrem je tam takové upřesnění, které by mělo lépe a mělo by být jako svým způsobem návodné, co by se nemělo v naší společnosti dít.
Takže ten paragraf nyní zněl nově: kdo založí, podporuje nebo propaguje nacistické, komunistické a jiné hnutí, které prokazatelně atd. Čili vkládají se tam vlastně jenom dvě slova. Jde tedy o upřesnění tohoto paragrafu s tím, že po nějaké prezentaci na ústavně-právním výboru jsem se dočetl, že proč až po pětatřiceti letech? Já myslím, že na spravedlnost nikdy není pozdě.
Co se týče nacistického hnutí, tak Mein Kampf je starý přesně, myslím, je to sto let a stále se objevují hákové kříže a různé skupinky tady, tak máme, z tohohle pohledu máme ještě šedesát pět let na to, abychom mohli, kdy se nám tady můžou objevovat i různé komunistické skupinky, když to takhle řeknu. Takže opravdu není pozdě, třicet pět let není mnoho let.
Dále bych také rád vyvrátil, někde jsem se dočetl, že před volbami chceme zakázat komunistickou stranu. Tak tady toto, co tady navrhujeme, se vůbec stran netýká, žádnou stranu tím zakázat nikdo nemůže. Jedná se o přečiny fyzických osob a navíc taky jede nějaká platnost. Takže to bych tady chtěl rovněž vyvrátit.
Tolik asi k tomuhle návrhu. Snad jen to, že to není nějaký primitivní antikomunismus nebo něco takového, co jsem se taky někde dočetl. Je to na základě iniciativy od odborníků, od nějakých našich nejlepších institucí, které se tím zabývají. takže je to jaksi podloženo odbornými stanovisky. Odkaz na to společné prohlášení těch institucí je přímo v odůvodnění, takže kdo si chce prokliknout, tak si to přečte. A to prohlášení je z února 2025, čili je to souhra náhod, že zrovna bylo to prohlášení zároveň s tím, že tady se otevřel trestní zákoník. Takže děkuju za pozornost a budu rád za vaši podporu tomuto návrhu.

