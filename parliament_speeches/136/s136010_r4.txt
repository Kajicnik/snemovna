File: s136010.htm
Anchor: r4
Date: 36. schůze, 15. dubna 2025
Speaker: Poslankyně Karla Maříková

Speech:
Poslankyně Karla Maříková:: Děkuji za slovo, paní místopředsedkyně. Vážení kolegové, vážené kolegyně, navrhuji zařazení nového bodu s názvem IKEM zoufale shání peníze pro nové dárce. Dnes přicházím s velkou kritikou směrem k Ministerstvu zdravotnictví a musím poukázat na alarmující problém, kterému čelí jeden z klíčových registrů dárců kostní dřeně v České republice. Jak všichni víme, lidé s onemocněním krvetvorby spoléhají na pomoc a naději, kterou jim mohou přinést právě noví dárci. Přes naléhavé potřeby rozšiřovat možnosti záchrany lidských životů se náš systém registrace dárců ocitl v krizi. Registr IKEM, ač s hrdostí hlásí obrovský nárůst zájmu od veřejnosti, bojuje s kritickým nedostatkem finančních prostředků. Jak je možné, že ve společnosti, která je hrdá na svůj zdravotnický systém a solidaritu, tak si musí tato instituce shánět peníze od veřejnosti a nadací, aby mohli pokrýt základní náklady na testy a odběry? Jak můžou ministerstvo a pojišťovny nechat bez pomoci a v takové situaci tuto organizaci bez toho, aby okamžitě zasáhli?
Ptejme se sami sebe, proč IKEM, významný hráč na poli transplantace, musí žádat o příspěvky, zatímco druhý registr, třikrát větší a bez finančních potíží, zůstává v relevantním komfortu. Je to otázka efektivity nastavených pravidel. Ministerstvo a pojišťovna by měly okamžitě situaci řešit a nastavit podmínky tak, aby vyhovovaly potřebám IKEMu. Tato situace si žádá okamžitou pozornost a akci ze strany odpovědných institucí a vlády. Je nepřijatelné, aby dva registry pracovaly s různými pravidly a bez vzájemné podstatné spolupráce v situaci, kdy jde o životy lidí. Nyní je čas na přehodnocení a vytvoření efektivního systému, který zajistí rovnoměrné rozložení finančních prostředků a bude řešit problémy s financováním testování dárců. Lidé čekají na svůj druhý život a povinností státu je zajistit, aby ani jeden život nebyl ohrožen neefektivitou nebo nedostatkem prostředků.
Apeluji na ministra zdravotnictví Vlastimila Válka za TOP 09, aby tady vystoupil v rámci tohoto bodu a řekl nám, jak okamžitě celý problém vyřeší, protože katastrofální váhavost by nás mohla stát příliš draho.
Prosím o zařazení tohoto bodu jako prvního na dnešní jednání.

