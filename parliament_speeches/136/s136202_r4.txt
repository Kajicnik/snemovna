File: s136202.htm
Anchor: r4
Date: 36. schůze, 15. dubna 2025
Speaker: Poslanec Richard Brabec

Speech:
Poslanec Richard Brabec: Děkuji za slovo, vážená paní místopředsedkyně. Já bych chtěl ocenit upřímnost pana ministra Hladíka, protože jsem to pochopil takto, myslím, že on to takhle řekl. Proč chceme ten národní park? No, protože ho máme v programovém prohlášení vlády. Takže já si to pro ty občany překládám následujícím způsobem: Vážení, protože ho máme v programovém prohlášení vlády, tak sice z pozice ministra životního prostředí tedy beru, že je vaše legitimní právo se proti tomu bránit, ale máte smůlu, protože to máme v programovém prohlášení vlády, tak vám ho tam prostě natlačíme. To si myslím, že není dobře, to je celá ta debata.
Vy říkáte, pane ministře, vy jste tam měli původně dva národní parky. Soutok - to byl nesmysl od začátku, chtít Národní park Soutok. Myslím, že to už dobře víte, že je tam problém ve finále i CHKO, ale národní park byl přímo proti smyslu toho území na soutoku, takže to nevyšlo a zbýval vám tam druhý, Národní park Křivoklátsko. Ten už bylo prostě potřeba tam natlačit, protože to už by nebyl žádný národní park, kdyby se vám to nepovedlo. Takže pro mě je spíš varující to, že říkáte - já tomu rozumím z vašeho pohledu - my tedy vnímáme, že ten region to nechce, že to odmítá, ale my jsme si to prostě dali do programového prohlášení vlády, tak vám ho nacentrujeme - nazdar, odjezd, konec hlášení. Děkuji.

