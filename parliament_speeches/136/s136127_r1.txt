File: s136127.htm
Anchor: r1
Date: 36. schůze, 15. dubna 2025
Speaker: Poslanec Radek Vondráček

Speech:
Poslanec Radek Vondráček: Děkuji. Nechtěl jsem původně vystupovat, ale pane předsedající, kdybyste mohl svým prostřednictvím vzkázat panu kolegovi Michálkovi, že lže, že neříká pravdu a lhát by se na mikrofon nemělo. Jednání ústavně-právního výboru samozřejmě bylo veřejné, nikoho jsme nevyháněli, na vlastní žádost některých zástupců veřejnosti jsme vyhlásili přestávku až poté, co byl projednán dětský certifikát. Kdo mohl zůstat, zůstal, nikoho jsme nevyháněli, že je to už nebavilo opravdu už nemůže ovlivnit předsedající ani žádný člen výboru. Za prvé.
Za druhé, chcete-li změnit pravidla fungování podávání pozměňovacích návrhů, vyhrajte volby, sestavte koalici a změňte jednací řád - do té doby platí zákon o jednacím řádu, který jasně stanoví, jakým způsobem jsou podávány pozměňovací návrhy. Nikde není dána podmínka, že musí z toho návrhu vzniknout sněmovní dokument, který je nahrán v systému. Dvanáct let podávám všechny pozměňovací návrhy stejně, podávám je na výbor. Proč? Aby nedocházelo k duplicitám, protože vy nahrajete sněmovní dokument, pak se projednává na příslušném výboru, je přijat, dále jako výborový návrh, a současně pořád visí v systému a viset bude, vy se k němu akorát nepřihlásíte. Ale to není způsob zveřejnění. Vy jste poslanec, vy vykonáváte svůj mandát, vy jste dostal ten návrh čtrnáct dní předem a mohl jste si s ním dělat, co chtěl. Já si stojím za tím, že se na ústavně-právním výboru dodržují pravidla, dodržuje se tam jednací řád, a to, co vy tady naznačujete o nějakém utajení, je prostě dezinformace po vašem, po mém zkreslení. (Předsedající: Čas.) Děkuji.

