File: s136177.htm
Anchor: r2
Date: 36. schůze, 15. dubna 2025
Speaker: Poslanec Ondřej Babka

Speech:
Poslanec Ondřej Babka: Děkuju za slovo. Mě trošku mrzí, že tu není přítomen pan ministr životního prostředí, protože ve chvíli, kdy asi tedy on pravděpodobně návrhy kolegy Bureše četl, ale ve zkratce řečeno, podle mě musí být zhrozen nebo zděšen, protože ve chvíli, kdy by byly tyto vaše pozměňovací návrhy přijaty, tak jste mohl rovnou načíst nějaký pozměňovací návrh, který ruší národní parky, protože je to prakticky to samé. Tyto vaše pozměňovací návrhy jdou absolutně, úplně proti filozofii ochrany přírody a krajiny, jak ji známe teď a jak byla dohodnuta a jak po třicet let naší republiky zde funguje ochrana přírody a krajiny. A jak jsem tady říkal včera, vy za vznik jednoho nového Národního parku Křivoklátsko vyměníte, že zničíte čtyři stávající národní parky.
Mě by opravdu zajímal názor pana ministra životního prostředí pana Hladíka, protože, pane ministře, vy to musíte vědět, že ty pozměňovací návrhy, které tady představil pan kolega Bureš, a ty další pozměňovací návrhy, které ještě budou představovat kolegové Bendl, případně Krejza, že v případně přijetí všech těchto pozměňovacích návrhů by to byl průser jako vrata pro ochranu přírody a krajiny v České republice. Děkuji.

