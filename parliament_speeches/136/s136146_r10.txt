File: s136146.htm
Anchor: r10
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, paní místopředsedkyně. No, tak my jsme tady slyšeli další dějství legendy o kolapsu českého stavebnictví, který akorát nikdo nevidí. Nevidí ho statistický úřad, vidí ho pouze firmy, které jsou najaté určitými skupinami - akorát že ve statistikách naposledy z ledna Českého statistického úřadu se ukazuje, že se staví pořád stejně bytů, a z vyjádření třeba aktuálního článku, které vyšel na Aktuálně.cz, se vyjadřuje generální ředitel Finepu pan Pardubický, že projektů mají dost, že problém je nedostatek pracovní síly. Tak za to asi může taky Ivan Bartoš, protože sem nedotáhl x pracovníků pro stavební firmy.
Tak si, prosím vás, načtěte základní informace ze stavebnictví, ať se trošku orientujete, prostřednictvím paní místopředsedkyně. Ivan Bartoš udělal spoustu věcí ve stavebnictví, které jsou užitečné, a ty peníze jsou tam investované. Když se podíváte na stavební úřady, pracovnice a pracovníci stavebního úřadu mají konečně díky Ivanu Bartošovi velké monitory, na kterých se můžou zobrazit stavební výkresy. (Smích a potlesk hnutí ANO.) A co jste udělali vy? Osm let před Ivanem Bartošem jste tam seděli na Ministerstvu pro místní rozvoj a ani tohle jste nezařídili. V digitalizaci jste neudělali vůbec nic, jenom jste připravili jednu zakázku, na které dělali lidi z Dozimetru, prostřednictvím paní místopředsedkyně, která tam tedy u toho nebyla, to byla čistě vaše zásluha.
Takže až tady budete příště útočit na našeho kolegu Ivana Bartoše, že se nesmí ptát na věci, které se týkají peněz pro Agrofert, 6,5 miliardy, které dostal Uniles, který neměl dostávat žádné veřejné zakázky, tak je to jenom zástěrka. Je to jenom zástěrka toho, že nechcete, aby se veřejně hovořilo o penězích, které šly do holdingu Agrofert pana Babiše, 26 miliard korun, za doby jeho vládnutí na dotacích a zakázkách pro holding Agrofert. To je to, proč se tady o tom bavíme.

