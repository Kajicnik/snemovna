File: s136210.htm
Anchor: r1
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně. Jen velice stručně, kolegyně, kolegové, navrhuji, abychom to přerušili do dalšího interpelačního čtvrtka, a to z toho důvodu, že nyní ta věc leží k posouzení na Ústavním soudu a stejně tak se rozhoduje pan prezident.
Týká se toho, zda potřebujeme k čemukoliv takzvanou vatikánskou smlouvu. Je to věc, kterou nemá Velká Británie, Francie a je to smlouva, kterou nemají Spojené státy americké nebo třeba Mexiko nebo katolické Irsko nebo Belgie. Proto my za Piráty považujeme za nepotřebné, abychom - když jsme sekulární stát, stát, kde je oddělená církev od toho, jakým způsobem se tu vládne - takovouto exkluzivní smlouvu čistě pro římskokatolickou církev měli. Proto chceme, abychom se o tom bavili.
Dokud to nebude ratifikováno, tak to je téma. Prostě čeká to na podpis pana prezidenta a také bychom rádi, aby si to opravdu jasně uvědomil, ta související rizika, pan premiér, který to velmi prosazoval. Pan premiér Petr Fiala. Ta rizika jsou, že se budou dál tutlat sexuální zločiny a sexuální násilí, které probíhá bohužel i v církvích. V římskokatolické církvi jsou známy konkrétní příklady přesouvání - a je to skandální - přesouvání kněžích, kteří takové věci spáchali, do jiné farnosti nebo do jiné země. Dnes tito lidé mohou, i když byli pravomocně odsouzeni, potom dál pracovat i s dětmi.
V takovýchto případech my prostě říkáme, že ta smlouva bohužel tím, jak je nastavená, některými konkrétními právními ustanoveními - považujeme to za naprosto skandální - bude nahrávat tutlání těch zločinů, bude v neprospěch obětí a bude ve prospěch pachatelů. Proto považujeme za nevhodné pro Českou republiku, aby byla ratifikována.
Za Piráty jsme tady obsáhle argumentovali právními otázkami, co všechno není vyjasněno a proč nemá být v té podobě, v jaké ji chce Vatikán, přijata. Nyní je to tedy před podpisem pana prezidenta. Ten to musí posoudit. Je to samozřejmě už na jeho odpovědnosti, ale domnívám se, že by si to zasloužilo debatu s panem premiérem Fialou, jestli alespoň přispěje k tomu, aby taktéž římskokatolická církev, která má dostat tento extrabuřt - tuto smlouvu, jakou žádná jiná církev nemá - alespoň se začala systematicky věnovat podpoře obětí.
Některé jiné církve - já jsem třeba členka Českobratrské církve evangelické - systematicky přispívají na odškodňování obětí takových opravdu strašných věcí, které se občas stanou v každé církvi, jako je znásilnění, jako je zneužívání dětí. To se prostě bohužel děje, a proto třeba ta církev, jejíž já jsem členkou, si toho je vědoma, řeší to, ty věci aktivně předává policii a přispívá na fond obětem, aby měly výpomoc například pomocí terapií, protože ty jsou často velmi nákladné, aby se s těmi strašnými zážitky dokázaly vyrovnat. To je přístup, který jde čelem. To chceme, aby fungovalo, a ne aby se věci tutlaly v neprospěch obětí.
Proto prosím hlasovat o přerušení do příštího interpelačního čtvrtka. Děkuji.

