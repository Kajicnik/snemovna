File: s136047.htm
Anchor: r6
Date: 36. schůze, 15. dubna 2025
Speaker: Poslankyně Lucie Potůčková

Speech:
Poslankyně Lucie Potůčková:: Děkuji, pane předsedající. Vážené kolegyně, vážení kolegové, já bych ráda představila velmi krátce svůj pozměňovací návrh číslo 6559, který podávám já - Lucie Potůčková - Tomáš Dubský a Eliška Olšáková. Je to v podstatě návrh, který pouze mění parametry pro vznik společenství obcí. Měl by tedy zjednodušit zakládání těchto společenství. Dnes totiž platí, že nové společenství může vzniknout pouze tehdy, pokud se do něj zapojí alespoň patnáct obcí. Tato podmínka ale v praxi často nefunguje, protože najít tolik obcí ochotných ke spolupráci je v některých regionech velmi složité.
Já tady hovořím hlavně za sebe, která znám horské regiony, kde není vůbec jednoduché dát dohromady větší počet obcí. Jsme vzdálené od sebe, máme velikánské katastry a vzhledem k tomu, že to jsou velmi často tedy obce v bývalých Sudetech, tak je velmi obtížné sehnat lidské kapacity na to, abychom mohli vést správnou veřejnou správu v našich obcích, takže i z tohoto důvodu podáváme návrh na změnu těch parametrů.
Tato změna by měla umožnit, aby společenství mohlo nově vzniknout už z deseti obcí, pokud mají dohromady alespoň 12 000 obyvatel. Tento nový přístup tedy umožní zakládat společenství i tam, kde to dosud nebylo možné, dosáhnout této podmínky, ale samozřejmě všichni bychom uvítali, pokud se budeme moci sdružovat, a zajistíme tak efektivnější výkon veřejné správy. Já se potom následně přihlásím.

