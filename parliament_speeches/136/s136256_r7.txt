File: s136256.htm
Anchor: r7
Date: 36. schůze, 15. dubna 2025
Speaker: Místopředseda PSP Jan Skopeček

Speech:
Místopředseda PSP Jan Skopeček: Děkuji za slovo. Já jsem disciplinovaně zhruba hodinu přihlášen. (Se smíchem.) Přihlásil jsem se po vystoupení paní předsedkyně Schillerové - po tom úvodním - pak mně ještě stálo za to reagovat na paní místopředsedkyni Richterovou, která navazovala, a pak se tam rozběhla ta zběsilá série faktických poznámek, ze kterých podle mého názoru, jestli nás sledují občané, tak z toho nikdo nemůže být příliš moudrý a nic si z toho nemůže odnést, čili já jsem to vydržel.
Chtěl bych vystoupit nyní a reagovat, jak už jsem říkal, na paní předsedkyni, ale nejprve na paní místopředsedkyni Richterovou, která přišla s termínem, který se mi poměrně líbí a který bych si velmi přál, protože jako občan České republiky, která je součástí evropského kontinentu, si také samozřejmě přeju Evropu v plné síle. To je heslo, které si myslím je takové, pod které bychom se všichni mohli podepsat.
Nicméně proto, aby byla Evropa v plné síle, tak potřebuje především zvýšit svoji konkurenceschopnost, která dramaticky v posledních letech upadá. Bohatství a síla Evropy vždycky tkvěla v tom, že měla silný průmysl, který předbíhal celou řadu jiných ekonomických center ve světové ekonomice, a to nám dodávalo sílu a to nám také nějakým způsobem generovalo výdaje (příjmy?) i na výdaje do nejrůznějších oblastí veřejného sektoru.
Evropa dneska v plné síle není. Není v plné síle ani zdaleka. Z Evropy utíkají firmy do ekonomik, na které jsme se ještě v minulých dekádách a v minulém období dívali trošku skrz prsty a považovali jsme je za méně rozvinuté ekonomiky. Tu sílu Evropa poztrácela zejména kvůli tomu, že - a ztrácí stále - kvůli tomu, že má drahé energie, že má extrémně drahé energie a že hází svému průmyslu klacky pod nohy, že je příliš byrokratická, že ztrácí jakýkoliv inovační potenciál. To je to, co ničí Evropu. To je to, proč není dneska Evropa v plné síle. Pokud něco neuděláme s těmi zejména zelenými regulacemi, s Green Dealem, a pokud neuděláme něco, co vrátí ceny energií do nějakého rozumného řádu, do nějakého rozumného intervalu, pokud... To je další věc, nejenom co se týče cen, ale pokud nezajistíme stabilní dodávky elektřiny průmyslu v Evropě, tak věřte, že Evropa se těžko do nějaké plné síly vrátí, protože nic jiného než ten průmysl tady nemáme a nejsme žádnými lídry ani v nových technologiích, které rovněž se rozvíjí ve Spojených státech, ale třeba dneska i v Číně, což nám musí dělat... což nás musí trošičku strašit.
K tomu, aby se ta Evropa do té plné síly vrátila, tak potřebuje radikální změnu Green Dealu, v optimistickém samozřejmě pohledu jeho zrušení nebo alespoň radikální reformu. To nejsem si jistý, jestli je program Pirátů. Piráti vždycky byli stranou, která ten Green Deal velmi podporovala a spíš by ho utužovala a zpřísňovala. Tak jestli v tomto směru došlo ke programové změně a díváte se na zelenou politiku racionálněji, protože bez toho se k té plné síle Evropy vrátit nelze, tak jedině dobře.
Pak tam ještě se zmínilo to, že díky Trumpovi nebo kvůli Trumpovi budeme muset zvyšovat výdaje na obranu. Já myslím, že Trumpa můžeme kritizovat za leccos, ale jestli za něco ho nemáme kritizovat, tak za to, že přece je na naší vlastní odpovědnosti a na nás samotných, že budeme financovat svoji obranyschopnost. Takové to černé pasažérství a spoléhání se pouze na peníze a financování armády ze strany Spojených států, to já prostě nepovažuju za správné a dlouhodobě udržitelné. To, že Spojeným státům v jisté chvíli dojde trpělivost s těmi, kteří jsou podobně bohatí, respektive jsou méně produktivnější, pracují méně, jsou línější... To, že Spojeným státům dojde trpělivost a nechtějí za tu Evropu ty vojenské náklady hradit, to považuju za legitimní názor. V tomto směru bychom se měli vzpamatovat a měli bychom vzhledem k naší ekonomické úrovni spoléhat na obranu sami, a nikoliv si ji financovat bohatším strýčkem ze Spojených států. Tolik k paní kolegyni Richterové.
K paní předsedkyni (Obrací se k poslankyni Schillerové.), já na jednu stranu oceňuju to, že v tomto bodě máte přístup v tom směru, že nechcete politikařit, nechcete obstruovat, chcete ten zákon podpořit. ***
