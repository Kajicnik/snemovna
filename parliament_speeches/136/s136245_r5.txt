File: s136245.htm
Anchor: r5
Date: 36. schůze, 15. dubna 2025
Speaker: Poslanec Zdeněk Kettner

Speech:
Poslanec Zdeněk Kettner: Děkuji za slovo. Pane ministře, světlo světa, objevila se nám tady nová stravovací vyhláška ve školách, po jejímž prostudování a po konzultacích s odborníky ve stravování pro děti opravdu to vyvolalo zděšení, kdy po dlouhá léta skutečně ve spolupráci s hygienickými stanicemi a tak dále se skutečně ty jídelníčky vypiplaly tak, že se nám začal zvyšovat počet dětí stravujících se ve školních zařízeních. Začalo se skutečně vařit chutně a tak dále. Toto ovšem ta nová vyhláška naprosto rozbíjí. Je veřejným tajemstvím, že se snad měly podílet i nějaké dvě veganky, což se logicky projevilo na složení. A je tam několik problémů. Například rapidní, velice významné snížení masa, podílu masa, velmi významné navýšení například ryb. Ale zrovna co se týká ryb, tak skutečně ta úprava v konvektomatech, ty ryby nejsou ani vařené, ani pečené, to skutečně těm dětem nechutná. Takže se obávám, že dospějeme k tomu, že jedna půlka dětí tam prostě přestane chodit.
Druhá věc, má se navýšit podíl takzvaných biopotravin, u kterých víme, že jsou podstatně dražší. Tím pádem jídelně nezbyde nic jiného, než zvýšit to stravování, zvýšit cenu, a tím pádem druhá polovina... Už nyní máme spoustu dětí, kdy rodiče ze sociálně vyloučených lokalit na to jídlo nemají, máme různé programy, které to nějakým způsobem sanují, ale tady se může stát, že se ten okruh dětí výrazně zvýší.
Chtěl jsem se zeptat, jaký je váš osobní názor na tuto vyhlášku, zda s ní skutečně souzníte? Děkuji.

