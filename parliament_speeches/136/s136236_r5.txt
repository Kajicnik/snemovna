File: s136236.htm
Anchor: r5
Date: 36. schůze, 15. dubna 2025
Speaker: Poslanec Zdeněk Kettner

Speech:
Poslanec Zdeněk Kettner: Děkuji za slovo. Paní nepřítomná ministryně, já mám otázku ohledně vyzbrojování naší obrněné brigády tanky Leopard. Bylo to dáno vládou, že to je jasný cíl. Zbavili jsme se zmodernizovaných tanků a nahradili stejně starými, ale nezmodernizovanými. Už při zavádění to dělalo problém s tím, že my jsme měli tříčlenné posádky tanků s automatickým nabíjením. Tanky Leopard potřebují nabíječe, čili potřebují čtyři členy posádky, což vzbudilo trošičku problém, způsobilo.
No a já se teď ptám na základě nejaktuálnějších informací, které jsou naprosto veřejně dostupné. Spojené státy americké prohlásily, že už nebudou modernizovat tanky Abrams, budou vyvíjet naprosto nový typ tanku na základě informací a zkušeností, znalostí ze současně probíhající války. A teď si představte, nový koncept toho tanku amerického bude tříčlenná posádka s automatickým nabíjením, to znamená koncept, který my jsme s velkou slávou opustili.
Druhá věc, taky veřejně dostupné, Ukrajinci mají zkušenosti s těmi tanky Leopard, že jsou v praktickém boji nepoužitelné, jsou příliš složité, jsou příliš vymazlené, v polních podmínkách se nedají opravovat, nedostatek náhradních dílů, čili ta bojeschopnost je tím pádem mizivá.
Proto já se ptám - na základě těchto aktuálních informací - má naše armáda nějaký plán B, pokud se ukáže, že ta prvotní myšlenka byla zcestná, tak abychom nezůstali s prázdnýma rukama? Děkuji za odpověď.

