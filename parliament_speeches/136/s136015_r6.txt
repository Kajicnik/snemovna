File: s136015.htm
Anchor: r6
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážená paní předsedající, děkuji za slovo. Vážené dámy a pánové, dovolte, abych tady navrhl nový bod programu dnešního jednání, který doporučuji vzhledem k velké důležitosti zařadit jako první, který by měl název Pokles porodnosti, příčiny a východiska.
Já si dovolím citovat z tisku, kde (dle) údajů Českého statistického úřadu "se v roce 2024 v Česku narodilo jen lehce přes 84 000 dětí, což je nejméně v historii měření České republiky. Zemřelých bylo 112 000, což znamená, že Češi přirozeným úbytkem obyvatel vymírají. Počet obyvatel tak zvyšuje pouze migrace. Přirozenou měnou se populace Česka šestým rokem v řadě zmenšila." Úhrnná plodnost klesla od roku 2021, kdy byla 1,83 - což znamená, že je to počet dětí, které přísluší jedné ženě - do roku 2024 na 1,37.
Měli bychom se zamyslet nad tím, jaké jsou možné příčiny tohoto stavu. Já to tady poměrně podrobně se pokusím rozebrat. Já už jsem k tomu několikrát vystupoval, jestli si to pamatujete, v době, kdy jsme tady jednali o důchodové reformě, tak se to tady probíralo horem dolem. Zdá se, že ta situace se nelepší, spíše se horší, takže si myslím, že do budoucna se stane jedním z nejdůležitějších bodů, o kterých tady bude budoucí Poslanecká sněmovna jednat.
Žijeme v době druhého demografického přechodu, kdy se z důvodu industrializace a modernizace společností a z toho vyplývající změny charakteru života, změnil - bohužel negativně - vztah žen k početí a výchově dětí. Tento trend v Česku - tehdy to samozřejmě byla Československá socialistická republika - postihl poprvé v druhé polovině šedesátých let, kdy se úhrnná plodnost přiblížila hodnotě 2,0. Výsledkem toho byla reakce tehdejšího vedení státu a i Komunistické strany Československa, kdy se vlastně udělala spousta propopulačních opatření a podařilo se tehdy zvýšit porodnost z té hodnoty asi 2,0 nebo 1,9 kolem roku 1975 asi na 2,5. Bohužel, jakékoliv takové opatření se udělá, tak většinou to nemá trvalou platnost, protože obyvatelstvo si na to postupně zvykne, na ty výhody, a postupně docházelo znovu k poklesu a ke stagnaci té hodnoty. Opět se ta hodnota dostala k hodnotě 2,0 a případně i lehce pod ní. Pak nastal katastrofický pokles po roku 1989, po revoluci, kdy jsme klesli na nejnižší úroveň úhrnné plodnosti, která byla nižší než 1,2. Bylo to dáno pravděpodobně tím, že lidé objevili mnoho možností, jakým způsobem se bavit, jakým způsobem cestovat, takže odkládali založení rodin, protože pak došlo zase k určitému vzestupu, kdy se úhrnná plodnost vyšplhala někde k úrovni až - dejme tomu - 1,7 (nebo) 1,8. To platilo až do roku 2021, kdy, jak jsem řekl, to byla ta hodnota 1,83. Od té doby začal prudký sešup, každý rok cirka o 10 procent až na současných 1,37.
"Základním a zatím téměř neřešeným problémem západních společností, který musí zákonitě vyústit v jejich kolaps, je masivní pokles plodnosti a porodnosti téměř ve všech rozvinutých zemích a hlavně v těch zemích, které jsou v maximální míře přetechnizované a digitalizované." Považte, v Jižní Koreji je úhrnná plodnost 0,67. O moc lépe na tom není třeba Tchaj-wan nebo Čína, Japonsko a případně některé státy Evropské unie, kupodivu hlavně ty, které jsou v jižní Evropě. "Z chování budoucích nerodiček lze usuzovat, že u nich pravděpodobně dochází vlivem mozkových a následně hormonálních změn k oslabení jak pohlavního, tak i rodičovského pudu a občas i pohlavní identity, jak vidíme v poslední době." ***
