File: s136220.htm
Anchor: r2
Date: 36. schůze, 15. dubna 2025
Speaker: Poslanec Oldřich Černý

Speech:
Poslanec Oldřich Černý: Děkuji za slovo, pane předsedající. Vážené kolegyně, vážení kolegové, na pořad dnešního jednání navrhuji zařazení nového bodu s názvem Změna podmínek redistributivní platby zemědělcům. Zároveň tento bod zdůvodním a sdělím vám důvody, proč si myslím, že bychom toto téma měli nyní zde na půdě Poslanecké sněmovny opět podrobněji rozebrat.
Nové podmínky redistributivní platby vaše vláda schválila v rámci strategického plánu Společné zemědělské politiky na začátku tohoto volebního období. Navýšili jste podíl financí na tuto podporu na 23 procent z celkového objemu finančních prostředků a zároveň se platba omezila jen na prvních 150 hektarů obhospodařovaných jedním podnikatelem. Tato účelově diskriminační pravidla již v mnoha případech způsobila těm takzvaně větším zemědělcům sdruženým do jednoho celku zcela pochopitelné problémy. Došlo k výraznému vychýlení rovnováhy v zemědělství tím, že se značně znevýhodnili zemědělci, kteří se sdružují do družstev nebo jiných celků.
Současný stav podporuje spekulace se zemědělskou půdou a začíná vést k neprodukci, tedy k situaci, kdy se bude do budoucna opravdu jen pěstovat tráva, na tu se budou pobírat dotace, ale nic se vyrábět nebude. To vše již má za následek větší potravinovou nesoběstačnost naší země a způsobuje další navýšení dovozu potravin ze zahraničí.
Agrární komora České republiky a Zemědělský svaz České republiky již dříve označily tyto změny za výsměch všem zemědělcům. V minulých letech právě z těchto důvodů proběhly i mnohé demonstrace zemědělců, snad si to ještě pamatujete. Na vládu, poslance i senátory se i pomocí petic obraceli zemědělci sdružení do družstev, ale setkali se jen s arogancí a neochotou vládních představitelů se s nimi vůbec bavit.
Já se ptám, jestli už vám konečně došlo, že jste vychýlili rovnováhu mezi našimi zemědělci a více podpořili spekulace se zemědělskou půdou, která již mnohdy vede k částečnému zastavení domácí produkce? Situace je opravdu docela vážná. Napadá mě v této souvislosti především jedna otázka, jestli opravdu nejde pouze o likvidaci těch velkých zemědělských celků našich českých producentů?
Proto žádám ministra zemědělství a vládu, aby se k tomu vyjádřila. A to je důvod, proč navrhuji zařazení nového bodu s názvem Změna podmínek redistributivní platby zemědělcům. A protože tento můj návrh je pro budoucnost českého zemědělství velmi důležitý, prosím o jeho zařazení jako první bod dnešního jednání. Děkuji vám za pozornost.

