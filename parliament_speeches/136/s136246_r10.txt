File: s136246.htm
Anchor: r10
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuji za tuto čest. Vážený pane místopředsedo, vážené kolegyně, vážení kolegové, já se chci zeptat pana ministra Válka na jednoduchý dotaz, proč po tolika korupčních kauzách, měli jsme tady kauzu Rath, Bulovka, naposledy velká korupční kauza Motol, kde se zjistilo, že peníze, které šly na výstavbu, měly jít na výstavbu onkologického pavilonu, tak nakonec zmizely, že si za to manželka náměstka kupovala pozemky na Kostarice. Tak proč po tolika korupčních kauzách nepřišlo ministerstvo s návrhem systémově zmenšovat prostor pro korupci?
Ono to není jenom o tom, vyhodit ředitele a dát tam jiného ze sousední nemocnice, protože je blízko, ale i o tom, aby se zavedly třeba i audity toho hospodaření státních nemocnic, aby se posílilo kontrolní oddělení, aby se posílilo kontrolní oddělení na Ministerstvu zdravotnictví, kde je jenom pár lidí, kteří jsou ale oficiálně pověřeni řízením a kontrolou státních nemocnic, aby se zavedlo srovnávání cen, že ti lidé, kteří sedí na ministerstvu, mají základní kompetenci toho, kolik stojí praní prádla a jaký jsou ty nejdůležitější faktory, které to ovlivňují, aby našli zřejmé excesy.
Vzpomeňme si na to, co, co říkali ti trestně stíhaní lidé v té kauze Motol. Vždyť oni se báli toho, že dostanou žádost podle stošestky na ceny praní prádla, oni se báli toho, že si to šuškají všichni po té nemocnici, aby to nemuseli nikde vysvětlovat. A jak je možné, že Ministerstvo zdravotnictví se spokojí při kontrole s vysvětlením, že tam měla být fasáda, ale ta fasáda tam není, protože ji museli sundat kvůli reklamaci? Fasádu?
Jo, tak to jsou jasné příklady dysfunkce v téhleté oblasti. A myslím, že veřejnost, občané České republiky, si zaslouží vysvětlení a aktivní kroky.

