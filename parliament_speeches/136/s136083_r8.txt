File: s136083.htm
Anchor: r8
Date: 36. schůze, 15. dubna 2025
Speaker: Poslanec Patrik Nacher

Speech:
Poslanec Patrik Nacher:: Děkuji, pane místopředsedo. Pane ministře, dámy a pánové, nebudete mi to věřit, ale já jsem k tomuhletomu bodu nechtěl hovořit původně, protože tady máme odborníky, kteří se tou tematikou zabývají - mluvil Robert Králíček, bude mluvit Hubert Lang, Jiří Mašek, možná další se přihlásí - nicméně aranžmá toho dnešního dne mě vyprovokovalo, že tomu dám nějaký kontext, tomu, co se tady vlastně od tří hodin odehrává, protože vy byste tím propluli, nikdo by to nezmínil a tvářili byste se, jak je to všechno úplně v pohodě.
Tak první poznámka, že to celé začalo dneska v 15 hodin - jak jsem pochopil, nebyl tady ministr Rakušan, pod něhož to spadá, a abyste si nebrali pauzu, tak vystoupil Zbyněk Stanjura hodinu nebo hodinu a půl a úplně nesouvisle k tématům, která s tím vůbec nesouvisí, s touhle tou novelou. Považuju to jeho vystoupení za naprosto skandální. Zneužil přednostního práva - to je to, co vy nám furt vyčítáte. Dokonce řekl - já to mám napsané - že lze mluvit k věci, lze mluvit k věci dle jednacího řádu a i přednostní práva by to měla dodržovat, aby potom on v rámci vlastně předdebaty před otevřením novely zákona o azylu tady mluvil o jednacím řádu nebo tady mluvil o ekonomických záležitostech, k tomu se ještě dostanu, k různé statistice a podobně.
To už si fakt děláte z těch lidí srandu? Platí teda pro vás, že to je důležitá věc, ke které jste chtěli pozvat opozici k jednání, anebo z toho děláte šaškárnu od začátku? Přijde vám normální, aby v této mimořádné schůzi vystoupil ministr financí úplně k něčemu jinému, pozurážel tady politiky a poslance napříč ANO a SPD (Potlesk z lavic ANO.) bez toho, aby se mohli bránit, protože nebyla otevřena rozprava - to je tak zbabělé, to vás baví, tohleto? Vás nebaví normální férový souboj? Pojďte si to tady na mikrofon říct, ta čísla, a pojďte si to rozdat! A tady něco říct, zabrat hodinu a půl, protože ministr Rakušan tady nebyl, nebo nevím, jak jste se dohodli, že se počká, protože jsem pochopil, že pan Stanjura přestal mluvit, když vy jste vešel. (Ministr Rakušan říká z místa, že to vysvětlil.) Vy jste to vysvětlil, ale hodinu a půl - nevím, to mě to vaše vysvětlení opravdu neuspokojí, nezlobte se na mě. Bylo to hodinu a půl o azylu od ministra financí? Nebylo. (Poznámka mimo mikrofon.)
No, nebylo to. Můžete se přihlásit faktickou, já jsem se na pana ministra Stanjuru nemohl přihlásit.
Já tady k tomuhle vystupuju proto, protože vy nás neustále nálepkujete, jak s vámi nechceme jednat a podobně - já to pak vysvětlím - ale zároveň vy tady tím svým jednáním degradujete jednání této novely.
O ministru Stanjurovi jsem mluvil. Pak vystoupí zpravodaj, což já očekávám, že ten zpravodaj mě provede tím tiskem, a on řekne, že všechno důležité je v důvodové zprávě. Tak to nevím, jestli to je role zpravodaje, fakt? Tak to je velmi zvláštní, velmi zvláštní, velmi zvláštní tedy záležitost. Já si pamatuju, když jsem tady byl zpravodaj u jednoho tisku, tak jsem vás provázel, tak jsem dostal dokonce od poslance Kučery vynadáno, že to dělám moc podrobně. To je dobré, tak pro vás zpravodaj, když provází příliš podrobně, je to zbytečné, a když řekne: Najděte si to v důvodové zprávě, tak je to v pohodě. Ale dobré, já to respektuju, to je tady na Marka Bendu, který na mě mluví, ale tím vy ukazujete, jaký je váš reálný postoj k této novele. To je celé.
Prostě to aranžmá, to se na mě nezlobte, to je docela důležité. To znamená, hodinu a půl tady mluví ministr financí úplně o něčem jiném, zpravodaj řekne, že si to máme najít v důvodové zprávě, ale pak nálepku dostaneme my. To je fakt úžasné! ***
