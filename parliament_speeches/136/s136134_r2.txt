File: s136134.htm
Anchor: r2
Date: 36. schůze, 15. dubna 2025
Speaker: Poslanec Vít Vomáčka

Speech:
Poslanec Vít Vomáčka: Děkuju za slovo, vážená paní předsedající, vážený pane ministře, dámy a pánové, nebudu dlouhý. Omlouvám se za to, že teprve teď reaguju na vystoupení paní kolegyně Hanzlíkové ohledně zákazu norování.
Tak takto jednoduše řečeno, já bych tomu docela rozuměl, norování je cool téma. Všichni různí ochranáři nás obcházeli ve státních aktech, všichni s námi mluvili, přesvědčovali nás. Nerozumím dvěma věcem.
Za prvé, jestliže vlastně ani myslivci o to nestojí... Dneska je minimum myslivců, kteří by norovali, tak nechápu proč. Nebo možná chápu, tak to ještě pro jistotu to zakážeme zákonem, i když ti myslivci to dneska moc nedělají, tak pro jistotu dáme flek a zakážeme to celý.
Druhá věc je ta, že - a nechci zdržovat - když jsem byl jako voják základní služby, tak jsem byl na chovné stanici a měl jsem na starost čtyřicet fen, pět chovných psů a dvě stě štěňat, samozřejmě německých vlčáků, a proto o tom - o těch psech něco vím a ono taky existují plemena, která jsou zařazena jako norníci, a ty jsou specializovaní právě na to norování - tak bych rozuměl tomu, kdyby zároveň v rámci tohoto pozměňovacího návrhu bylo i to, že tedy pro jistotu zakážeme norování, ale zároveň zakážeme i chov norníků, protože jim vlastně odebíráme jejich životní práci, těm psům. Takže tomu moc nerozumím, ale je to jenom vyjádření, je to jenom úvaha, je to nějaký pohled člověka, který už tady na tom světě nějaký týden je. Děkuju.

