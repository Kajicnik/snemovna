File: s136146.htm
Anchor: r8
Date: 36. schůze, 15. dubna 2025
Speaker: Poslanec Ivan Bartoš

Speech:
Poslanec Ivan Bartoš: Paní poslankyně Balaštíková, prostřednictvím paní předsedající, vy tady vždycky křičíte, když někdo říká, že nemluvíte pravdu, a tvrdíte, že vám nikdo nemůže upírat právo tady vystupovat. Já jsem vystupoval k otázce, která je relevantní (a) k probíranému tisku zejména, pokud se týká Lesů ČR. Vy jste tady vytáhla otázku digitalizace, ta úplně nesouvisí tady s tím zákonem, ale dobrá tedy.
Pro mě je naprosto klíčové, že digitalizace, která byla dodána, a systémy v tuto chvíli běží. Takže žádné peníze, které byly nainvestované v tuto chvíli - já nejsem přesně si jist, kolik ministerstvo zatím proplatilo náklady za technické systémy a za softwarové řešení, podle mě to je zhruba 400 milionů korun - tak z okna vyhozeny nebyly, ty servery stojí, systémy fungují. To, že ty systémy fungují, dokládají i tvrdá data - 5 000 žádostí podáno týdně, 3 000 žádostí odbaveno. Sama vláda hovořila o tom, že splněno je 80 procent. Já jsem se opakovaně omluvil, že start digitalizace nebyl takový, jaký jsme předpokládali.
Vy tady hovoříte o vzniklých škodách. Sám ministr Kulhánek i oddělení Ministerstva místního rozvoje hovoří o tom, že České republice ve vztahu k Národnímu plánu obnovy ani k evropským dotacím žádné škody nevznikly. Stejně tak od 1. 7. - a toto jsou informace i z ministerstva - od 1. 7. doteď, tedy za devět měsíců, se nikdo s náhradou škody fakticky nepřihlásil.
Já nevím, proč bych zde neměl právo vystupovat - vystupoval jsem zde jako ministr, odpovídal jsem na vaše dotazy, teď vystupuji jako poslanec a ptám se ministra na věc týkající se Lesů České republiky. Pokud se chceme bavit o digitalizaci, můžeme na plénu, můžeme soukromě, ale to není meritum mé otázky. Děkuji.

