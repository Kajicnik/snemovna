File: s136081.htm
Anchor: r4
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten:: Děkuji za slovo, vážená paní předsedající. Vážení ministři, ministryně, dámy a pánové, dovolte mi, abych tedy sdělil stanovisko SPD k novele azylového zákona.
Poslaneckou iniciativou je předkládán rozsáhlý novelizační text na 300 stránkách, který zasahuje, novelizuje třináct zákonů. Materiál je zpracován zcela zjevně úředníky státní správy a měl by být předkládán v souladu s legislativními pravidly jako vládní návrh, nikoliv jako poslanecký, kde jsou podepsáni poslanci čtyřkoalice. Tímto vláda účelově obchází takzvané velké mezirezortní řízení, což může znamenat nezapracované výhrady ministerstev, krajů, obcí a dalších eventuálních účastníků řízení tohoto mezirezortního.
Bohužel, elementární požadavky na výrazné posílení bezpečnosti České republiky, pokud jde o azylovou politiku, nesplňuje, a není tak možné jej přijmout s využitím § 90. I z toho důvodu jsme připravili pozměňovací návrh s radikálnějšími opatřeními proti nelegálním migrantům, například zamezení možných obstrukcí ze strany cizince, kterému nebyl pravomocně umožněn pobyt na území České republiky, dále výrazné zkrácení lhůt pro podání žaloby k soudu v případě, že Ministerstvo vnitra České republiky cizinci nevyhoví a pobyt mu neumožní, a také zkrácení lhůt pro soudy, dokdy musí přijmout rozhodnutí, a další opatření, opět vše s cílem minimalizovat možnost obstrukcí ze strany cizince, kterému zde nebyl umožněn pobyt, a přimět jej co nejdříve Českou republiku opustit.
V trestním zákoníku chceme zajistit, aby trest vyhoštění byl co nejšířeji ukládán cizincům - pachatelům úmyslných trestných činů, protože vlastních darebáků máme dost, věznice jsou přeplněné a nepotřebujeme žádné z dovozu, a zjednodušení pozice žalobců a žalobce u cizinců - pachatelů trestného činu, takzvaného maření úředního rozhodnutí, zejména půjde-li o cizince vyhoštěné, kteří se budou na území České republiky nedovoleně opětovně zdržovat. K tomuto je nutné samozřejmě posílit personálně i složky cizinecké policie, protože v současné konfiguraci, kde tedy odchází zhruba 120 policistů - nemyslím tím cizineckých, ale celkově -měsíčně a nábory nepokrývají tyto ztráty, je samozřejmě nutné zajistit tedy i personální otázku. Bohužel, poslanecký návrh neřeší ochranu vnější hranice Schengenu ani odstoupení od migračního paktu, což je samozřejmě jediné systémové řešení.
Tato vláda svým prvotním postojem k takzvanému migračního paktu, tedy za předsednictví České republiky, kdy jsme předsedali Evropské unii, bohužel tím svým nějakým prvním souhlasem nelegální migraci tak trochu obílila na migraci legální, samozřejmě se to jaksi celé míjí a praktický smysl to příliš nemá. Pravděpodobně to je zatím zamýšleno jako předvolební taneček tak, aby vláda si zachovala tvář před vlastními voliči.
V pozvánce na včerejší jednání s panem ministrem Rakušanem bylo napsáno, že tato novela řeší důsledky přijetí migračního paktu EU, a samozřejmě v případě, že chceme dávat pozměňovací návrhy, nedává smysl, když už ta novela zákona je nahraná v systému Poslanecké sněmovny, tak nemá smysl, abychom to ještě nějakým způsobem dál pokrývali, když tam tedy chceme načíst naše pozměňovací návrhy. Z tohoto důvodu jsme tedy na setkání nešli, protože chceme toto další zpřísnění, a to lze jen v normálním legislativním procesu, tedy ve třech čteních, s nahráním našich pozměňovacích návrhů a následným projednáním i na výborech.
Z tohoto důvodu tedy se přidáme k vetu dvou poslaneckých klubů a budeme tedy to zrychlené projednávání vetovat. Děkuji za pozornost.

