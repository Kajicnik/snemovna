File: s136239.htm
Anchor: r4
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju za slovo, vážený pane místopředsedo, vážené paní poslankyně, páni poslanci...
Pane poslanče, prostřednictvím pana místopředsedy, no já jsem chtěl odpovídat celkem vážně a stručně, nicméně tady asi si budu muset dovolit trošku větší a hlubší exkurz, protože zlehčování té situace z vaší strany je enormní. V té chvíli mluvit o tom, že někdo dostal pukem do hlavy, a zlehčovat ta slova, která opakovaně oficiální zástupce ruského režimu pronesl vůči občanům České republiky - a teď vůbec neřeším, zda se jedná o Dominika Haška, nebo se jedná o kohokoli jiného - když oficiální představitel režimu, ne nějaký novinář, ne nějaký člověk, ne nějaký bezejmenný muž či žena, vyhrožuje smrtí, aby si dával pozor při přecházení ulice a když si dojde na pivo a podobně, nevím.
Já bych začal poněkud zeširoka, když už jsem v téhle věci interpelován. Vůbec vlastně nechápu, proč někomu není postup Ministerstva vnitra jasný, ale pokusím se připomenout, že se nacházíme ve stavu, kdy Rusko rozhodně nemůžeme my jako Česko vnímat jako seriózního partnera, a Rusko tak rozhodně nevnímá dlouhodobě nás jako přátelskou zemi. Mnohokrát to bylo prokázáno. Vidíme, co Rusko dnes v noci provedlo na Ukrajině, vidíme, jakou máme osobní zkušenost například z Vrbětic, vidíme celou řadu dalších akcí, které mají bezpochyby rukopis ruského režimu i na území nejenom západní Evropy, ale i v České republice. Vzpomeňme si na Klíčov, vzpomeňme si na nepovedený žhářský útok, který byl veden proti dopravnímu depu. To jsou prostě všechno ruské akce, jsou to akce s ruskou stopou na našem území. A v této situaci, kdy skutečně jsme v zahraničí zažili i přímé útoky na život, mnohokrát úspěšné, konkrétních lidí, to znamená akce ruských sil mimo území Ruské federace, jsou mrtví a můžeme jejich jména říkat, a v této situaci jeden z čelních představitelů ruského režimu vyhrožuje konkrétnímu občanu České republiky.
Zástupce české vlastenecké strany říká, že takovému člověku nemáme pomoct. Já tomu nerozumím. Kde je to vlastenectví? Kde je to vlastenectví? Zastat se našich lidí, nebo se jich nezastávat? Nechat představitelům cizího režimu vyhrožovat? Můžeme si cokoliv myslet o Trumpovi, ale já nemám tu zkušenost, že by vyhrožoval nějakému konkrétnímu člověku v Česku. Medveděv to udělal. Vyhrožuje smrtí občanu České republiky. A vy, prostřednictvím pana místopředsedy, jako vlastenec tohle zesměšňujete. Tak jaký jste vlastenec, ruský, nebo český? To je velká otázka. Já nevím, já to v tom necítím.
Dlouhodobě kritizuje Rusko činnost Dominika Haška. Může kritizovat, ale je něco jiného kritizovat a vyhrožovat. Dlouhodobě tahle osoba leží Rusům v žaludku, což je prokazatelné, a my jsme neuvedli nic jiného než to, že jsme zprostředkovali Dominiku Haškovi, koneckonců jako jakémukoliv jinému člověku v ohrožení, bezprostředním ohrožení, jenom není mediálně známý, tak se na to neptáte při interpelacích, ale člověk, který je ohrožený na životě. A mnoho takových případů bylo samozřejmě v případě, který je legitimní, má nárok na to, aby ho policie chránila. Dominik Hašek v téhle chvíli neřekl žádné své vyjádření, my jsme pouze zprostředkovali ten kontakt a Policie České republiky zcela po právu nebude poskytovat informace o tom, koho chrání a koho nechrání.
Ještě jednou, my tady zesměšňujeme to... Tady jsou snad politické preference jedno, ne? Jsou takové momenty, kdy by měly být politické preference jedno, kdy někdo, představitel cizího režimu, vyhrožuje občanu Česka, České republiky. My to zesměšňujeme, že dostal pukem do hlavy. No, já nevím, kdo dostal pukem do hlavy, opravdu nevím, komu se zatmělo před očima a kdo provádí věci, které by běžný a soudný a normální člověk neprováděl. Třeba ta zvěrstva, co se dějí na Ukrajině, třeba to, že vyhrožuje občanu jiné země
To, co já jsem uvedl, já doufám, že ta civilizační čára mezi tím východem a západem tady vede a my naší diskusí ve Sněmovně můžeme prokázat, že vede. To znamená, že je úplně jedno, co si Dominik Hašek myslí politicky, ale my jako poslanci tohohle parlamentu bychom snad měli tvrdě odmítnout to, že někdo vyhrožuje občanovi našeho státu. Je úplně jedno, jestli z východu, ze západu, ze severu nebo z jihu. Cizí státní příslušník, oficiální představitel moci, vyhrožuje našemu občanovi. Legitimní reakce je nabídnout mu pomoc. Jestli ji přijme, jestli policie vyhodnotí danou věc tak, či onak, to už je věc, kterou rozhodně zveřejňovat nebudeme, ale ta nabídka je zcela v pořádku.

