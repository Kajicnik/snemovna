File: s136234.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane poslanče, no to, že žijeme v právním státě, to je věc, na které se, doufám, shodneme. Mě nicméně trochu překvapuje jiná věc, a to, že se ptáte na ochranu před použitím zbraní hromadného ničení, když zároveň dlouhodobě tvrdíte, že třeba pro nás Rusko žádnou hrozbou není a válku nelze ukončit obranou, ale spíš jednáním a kapitulací, tak bych doporučil, abyste tady nestrašili občany tím, že tady je nějaké prostě akutní riziko, to tady prostě není napadení České republiky a děláme takové kroky mimo jiné tím, že podporujeme Ukrajinu, východní křídlo NATO. Podívejme se na koalici ochotných, abychom byli i nadále v bezpečí, a Česká republika nemohla být napadena.
Nicméně problematika zajištění ochranných prostředků je určitě důležitá, upravuje se legislativou a v souladu s § 17 odst. 2 vyhlášky Ministerstva vnitra číslo 380/2002 Sb., k přípravě a provádění úkolů ochrany obyvatelstva, by se při vyhlášení stavu ohrožení státu, válečného stavu prováděl výdej prostředků individuální ochrany vybraným kategoriím osob. Jednalo by se o výdej dětských ochranných vaků pro děti do jednoho a půl roku, dětských ochranných kazajek pro děti od jednoho a půl roku do šesti let, dětských ochranných masek pro děti od jednoho a půl roku do 18 let a výdej ochranných masek pro osoby umístěné ve zdravotnických a sociálních zařízeních a pro doprovod všech ve výčtu uvedených osob. A teprve osoby, které nejsou zahrnuty v naší legislativě, ve stanovených kategoriích, tak si prostředky individuální ochrany mohou zakoupit ve specializovaných prodejnách. Čili ne všichni, ale ti, kteří jsou vyjmenovaní v zákoně, těm budou poskytnuty, a takto je to nastaveno v naší legislativě. Prostředky individuální ochrany pro stanovené kategorie osob patří mezi materiál civilní ochrany, který je skladovaný v centrálních zásobách Hasičského záchranného sboru České republiky.
Současný systém zajištění prostředků individuální ochrany pro vybrané skupiny osob ve formě masek s filtry není udržitelný ani z organizačních, ani z finančních důvodů, a proto přístup k zajišťování výdaje prostředků individuální ochrany v případě vyhlášení stavu ohrožení státu nebo válečného stavu bude nutné revidovat v návaznosti na současné hrozby. A tuto problematiku bude rozpracovávat nově vytvářená koncepce ochrany obyvatelstva do roku 2030 s výhledem do roku 2032, což je vlastně v gesci Ministerstva vnitra a taky hasičů. Jako první krok bude definováno, jaké skupiny obyvatel, proti jakému typu hrozeb a jakými prostředky je třeba z úrovně státu chránit. Bude taky třeba analyzovat, jaký způsob ochrany dýchacích cest je v návaznosti na současné hrozby nejvhodnější jak z hlediska funkčních vlastností, tak z hlediska použitelnosti. A tak bych mohl pokračovat. To jsou změny, které je potřeba provádět, které umožní funkční a hospodárné nastavení, zajišťování ochranných prostředků. Rizik je samozřejmě celá škála. Hlavním nástrojem na řešení krizí v obdobných oblastech je správa, například Správa státních hmotných rezerv, která je dostatečně, dostatečně financována. Jak ukazují krize, kterými jsme prošli, třeba povodně, tak stát je schopen tyto krize zvládat, poskytnout odpovídající prostředky a dostatečně zajišťujeme finančně i právě Správu státních hmotných rezerv, která pomáhá v řadě věcí, v řadě kritických situací. Tak tolik asi ta situace v nějaké přiměřené míře konkrétnosti, obecnosti. Určitě by vám velmi podrobně odpověděl na detailní otázky pan ministr vnitra, v jehož gesci tato problematika je.

