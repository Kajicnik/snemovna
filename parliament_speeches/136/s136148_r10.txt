File: s136148.htm
Anchor: r10
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, paní předsedkyně. Tak my tady máme opravdu velmi pitoreskní situaci, kdy se Piráti zeptali pana ministra Výborného k zákonu o lesích, jak to je s řešením starých zakázek, které se v rámci lesů zadaly v rozporu se zákonem o střetu zájmů firmě Uniles z holdingu pana Babiše, a pak tady posloucháme milion různých vystoupení. Když ten náš dotaz byl na pana ministra Výborného, najednou se do toho vlomilo hnutí ANO a začíná tady neustále odvádět pozornost tím DSŘ, s náměstky, já nevím, co dalšího ještě si tady vyslechneme, jaké příběhy.
Můžeme se prosím věnovat odpovědi na tento velmi jednoduchý dotaz, jak je to s těmi zakázkami, které šly přes Lesy ČR do Unilesu v rozporu se zákonem o střetu zájmů? Nebo ať tady pan ministr vystoupí a řekne: Omlouvám se, bylo to trošku jinak, my jsme sice ve volební kampani říkali, že zajistíme deagrofertizaci, ale pak jsme tedy zjistili, že vlastně to můžeme vykládat podle této právní kanceláře, takže všechny zakázky mohou být nadále zadávány firmě, kterou vlastní pan premiér nebo ministr financí, a je to vlastně úplně v pořádku - protože ty názory se zkrátka neshodují. Jednu věc říká Ministerstvo zemědělství, jednu věc říká Zemědělský fond, jednu věc říká Evropská komise, jednu věc říká OLAF, a my bychom tady měli slyšet, jak k tomu bude přistupovat Ministerstvo zemědělství. A to se týká tématu, to se týká tématu lesů, a jde o 6,4 miliardy korun, což rozhodně nejsou malé peníze. Takže prosím, přestaňme s tím odváděním pozornosti a věnujme se problematice lesů.

