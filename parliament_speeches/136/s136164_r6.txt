File: s136164.htm
Anchor: r6
Date: 36. schůze, 15. dubna 2025
Speaker: Poslanec Jiří Mašek

Speech:
Poslanec Jiří Mašek: Děkuji. Já už jsem se k tomu měl možnost při minulých čteních vyjadřovat, nicméně je tam skutečně ta věc z hlediska doplatků, jak to tady bylo zmiňováno, s tím, že nemáme prostě ty standardy žádné určené. Mluvili jsme tady o tom opakovaně. Je to zase pokus o jakýsi průlom. Vidím tam hrozbu v tom, že vždycky bude nějaká nabídka, ale lékař bude tlačit pacienta k tomu, aby šel do nějakého lepšího materiálu, aby se do toho prostě ty doplatky nějakým způsobem dostaly.
To, že všichni lékaři budou povinni tam mít odsouhlasené ceníky, tak je otázka, kým budou odsouhlasené, v jaké periodě, a hlavně co se bude dít, když oni to nedodrží. Když jsem se o tom bavil s panem ministrem, říkal, respektive mělo by to být pod nějakou sankcí, pokutou, pokud se to nedodrží, ale je to problém, protože vztah mezi pacientem a lékařem je docela specifický. Pacient je na lékaři prostě závislý a tlačíme vlastně toho pacienta k tomu, aby dobrovolně do toho systému přispíval, což je samozřejmě otázka k diskusi, protože peněz ve zdravotnictví dochází, nicméně tenhleten systém mně přijde trošku průlomový.
Potom k těm kontrolám toho, jestli se pravidla dodržují. Myslím, že pan ministr zmínil v minulosti, že by to měly být například krajské úřady. Když Jsem mluvil s úředníky krajských úřadů, nedovedou si to představit, jak to budou řešit, koho eventuálně a jakým způsobem budou pokutovat.
K tomu fondu prevence, ze kterého, jak říkal ctěný kolega Kamal Farhan, se vyvádějí peníze na úkor státního rozpočtu - tomu tak prostě je. Například ÚZIS by opravdu měl být placený ze státního rozpočtu. Je to zase další snižování nároku na státní rozpočet. V tomto případě jsou to sice drobné, ale každá koruna dobrá, když chceme naplnit závazek s tím státním rozpočtem, ale cesta je to jako taková špatná. Děkuji.

