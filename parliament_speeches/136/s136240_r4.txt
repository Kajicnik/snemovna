File: s136240.htm
Anchor: r4
Date: 36. schůze, 15. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Vážený pane místopředsedo, vážené paní poslankyně, páni poslanci, chtěl bych poděkovat za téma této interpelace. Úvodem bych chtěl konstatovat, že mi není známo, že by Ministerstvo školství vydalo oficiální stanovisko v tom smyslu, že povinná klinická praxe nesmí být honorována. Naopak se domnívám, že za produktivní činnost vykonávanou v rámci praxí by žáci a studenti odměňováni být měli. Po projednání této tématiky na schůzi výboru pro zdravotnictví jsem nechal celou věc prověřit věcně příslušnými sekcemi a v uplynulých dnech jsem obdržel stanovisko podporující tento názor. Jakmile se blíže seznámím se všemi detaily, rád tuto analýzu poskytnu rovněž výboru pro zdravotnictví.
V tuto chvíli bych chtěl alespoň stručně zmínit některá fakta. Tedy, produktivní činnost žáků a studentů středních zdravotních a vyšších zdravotnických škol je spjata s uskutečňováním praktického vyučování a praktické přípravy, a to bez ohledu na to, zda se jedná o odborný výcvik, cvičení, učební praxi nebo odbornou praxi. Při praktickém vyučování nebo praktické přípravě nevzniká mezi subjektem, kde se praktické vyučování nebo praktická příprava realizují, a žákem či studentem pracovněprávní vztah. Školský zákon však počítá s tím, že činnost žáka, studenta, při praktickém vyučování či praktické přípravě může subjektu, u něhož je vykonávána, přinášet hospodářský prospěch, neboť se jedná o činnost, která má z obsahového hlediska povahu práce a náleží tak za ni určitá odměna.
Tento přístup vyplývá také z mezinárodních závazků, kterými je Česká republika vázána. Za právní posouzení, zda konkrétní činnost žáků vykonávajících praktické vyučování přináší příjem, ovšem odpovídá právnická osoba, u níž se praktické vyučování vykonává. Z pohledu Ministerstva školství je k poskytování finanční odměny za produktivní činnost při praktickém vyučování žáků zdravotních oborů vytvořen právní rámec v § 122 zákona (č.) 561/2004 Sb., o předškolním, základním, středním, vyšším odborném a jiném vzdělávání, který uvádí, že žákům středních škol a studentům vyšších odborných škol, pokud konají praktické vyučování nebo odbornou praxi u jiného subjektu, poskytuje odměnu za produktivní činnost tento subjekt.
Já jsem určitě na základě té analýzy připraven k dalšímu jednání se zdravotním výborem, protože bych považoval opravdu za nefér, kdyby nějaká metodika nebo její výklad bránily odměňování studentů, kteří splňují ty podmínky.

