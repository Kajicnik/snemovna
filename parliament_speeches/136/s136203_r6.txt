File: s136203.htm
Anchor: r6
Date: 36. schůze, 15. dubna 2025
Speaker: Poslankyně Margita Balaštíková

Speech:
Poslankyně Margita Balaštíková: Dobrý den, kolegyně a kolegové. Prostřednictvím vás, paní předsedající, pane ministře, já jsem byla na dvou takových slyšeních, kde se vyslovovaly obce, vyslovovali se zemědělci, lesníci, samozřejmě i vědci, zástupci univerzit, a bohužel oni všichni říkali, že jste se s nimi nebavili, že jste jim to vlastně nařídili a že všechna tahle ta území, která vy teď tady chcete na poslední chvíli nějakým způsobem vyhlásit a ukázat, jak jste byl dobrý hospodář a ministr životního prostředí, vlastně vznikaly díky tomu, že tam oni dělali kvalitní péči o krajinu.
Je tady území, třeba ten soutok. Já jsem se i zabývala tím, jak to tam vlastně vzniklo. Prosím vás, tam opravdu není něco velestarého. Vy nedal jste opravdu ani na ty vědce, kteří  vás z univerzit přesvědčovali o tom, že to není tak, jak vy si to usmyslíte.
A já se vás chci ještě zeptat na jednu věc: ono to všechno bude stát peníze. Vy tady hledáte kdejakou korunu a já se vás chci zeptat, z čeho se to tedy všechno bude, i tohleto, financovat?
Paní kolegyně Krutáková byla přítomna, když nás navštívili kolegové z Německa, a ti tam měli velmi zajímavou myšlenku, že pokud něco takového se v Německu vyhlašuje, vznikne platforma na tom území, kterého se to týká, ze všech, a oni se nejprve na nejnižším stupni dohodnou, a pokud tam se nedohodnou, nejde to výš. To mě velmi zaujalo, protože vy to děláte přesně naopak. Vy si něco usmyslíte, tlačíte svrchu, máte na to zákony, máte na to zákonnou moc a nebudete s nikým diskutovat, ať chcete, nebo nechcete. A ještě k tomu nemáte ani peníze. Kdybyste to dělal na začátku třeba toho období, já bych to pochopila. Vy to necháváte na úplný konec.
A docela mě pobavila vaše včerejší taková výtka ke mně, co bych čekala já od ministra životního prostředí? No, určitě alespoň selský rozum.

