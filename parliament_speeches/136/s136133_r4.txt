File: s136133.htm
Anchor: r4
Date: 36. schůze, 15. dubna 2025
Speaker: Poslanec Oldřich Černý

Speech:
Poslanec Oldřich Černý: Děkuji za slovo, paní předsedající. Vážené kolegyně, vážení kolegové, dovolte mi vás krátce seznámit s pozměňovacím návrhem mým a mých kolegů Radima Fialy, Karly Maříkové a Jiřího Kobzy. V posledních měsících se rozpoutala ve veřejném prostoru diskuse týkající se jednoho ze způsobů lovu při redukci stavu lišky obecné na únosnou mez, a to norováním. A protože již nejspíše v tomto volebním období nedojde k novele mysliveckého zákona, předkládáme tento pozměňovací návrh, který nastavuje jasná pravidla právě tomuto způsobu lovu. Tato úprava představuje jasný krok k posílení právní jistoty ochrany přírody a odpovědnému přístupu k myslivosti.
Přiměřenými stavy lišek zabraňujeme snižování početních stavů drobné zvěře i domácích zvířat, ale i třeba srnčí zvěře a srnčat, které nejsou problém pro lišku ulovit. Tlumením stavů, tedy i norováním, řešíme nejen ochranu zvěře, ale i populaci chráněných živočichů, zejména ptáků hnízdících na zemi, například tetřevů, tetřívků, křepelek, koroptví, ale také například kachen, zajíců, králíků, žab, ještěrek a podobně. Mnoho druhů, které má liška na svém jídelníčku, je u nás dokonce chráněno a na zachování a zvýšení populace některých druhů pernaté a srstnaté zvěře se vypisují dotační programy a pak vynaložené finanční prostředky, stejně jako úsilí těch, kteří se na jejich ochraně podílí, přicházejí mnohdy vniveč. Férově musím říct a vyzdvihnout její lov mnohdy přemnožených hrabošů.
Nicméně v době vyvádění mláďat lišky obecné je usmrcování těchto mláďat velmi nehumánní, a ač tuto dobu většina myslivců plně respektuje, je potřeba zákonem nastavit jasná pravidla pro všechny, stejně jako je tomu i u jiných druhů zvěře, a vymezit dobu, kdy je způsob lovu lišek norováním zakázán. A to je hlavním a jediným cílem našeho pozměňovacího návrhu, který vám zde předkládáme.
Po mnoha jednáních s odbornou veřejností, se tato doba hájení lovu lišky obecné norováním zakazuje v období od 1. března do 30. června.
Liška má v přírodě samozřejmě své místo, ale její stavy je potřeba udržovat a regulovat, a to i ze zdravotních důvodů. Přemnožené lišky ztrácejí svou plachost, stahují se blíže k lidem a klidně dají přednost tomu, co je snadno dosažitelné. A zde hrozí především nákaza hospodářských zvířat vzteklinou či dalšími nemocemi, které lišky přenáší. A to asi nikdo z nás nechce.
Proto vás, vážené kolegyně a kolegové, žádám o podporu tohoto pozměňovacího návrhu, který je uveden v systému pod číslem 6639 a ke kterému se v podrobné rozpravě přihlásím.
Ještě bych se krátce vyjádřil k tématu Národního parku Křivoklátsko. Jak jsem již uváděl v prvním čtení, tento vládní návrh zákona mimo potřebných úprav o ochraně dřevin a nové výsadby a posílení druhové ochrany ohrožených rostlinných a živočišných druhů také bohužel obsahuje pro nás zcela nepřijatelný návrh na zřízení Národního parku Křivoklátsko, s kterým zásadně nesouhlasíme. Nebudu zde opakovat důvody, které zde přednese můj kolega, ale dávám další velmi rázný apel na vás, vážené kolegyně a kolegové, o podpoře pozměňovacího návrhu mého kolegy Jiřího Kobzy, o vyjmutí celé třetí části tohoto zákona.
Totiž místo toho, abychom řešili, co konkrétně a kde je potřeba na Křivoklátsku ještě zlepšit, řešíme založení nového úřadu za miliardy korun násilím ze shora, proti vůli drtivé většiny místních obyvatel. Právě hlas těchto občanů přece musí být v tomto případě vyhlášení Národního parku Křivoklátsko naprosto rozhodující. Zřízení Národního parku Křivoklátsko je tedy z výše uvedených důvodů pro SPD naprosto nepřijatelné. Děkuji vám za pozornost.

