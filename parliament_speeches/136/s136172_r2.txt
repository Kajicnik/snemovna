File: s136172.htm
Anchor: r2
Date: 36. schůze, 15. dubna 2025
Speaker: Poslanec Igor Hendrych

Speech:
Poslanec Igor Hendrych: Já vám děkuji za slovo, vážený pane místopředsedo. Vážené dámy, vážení pánové, vážený pane ministře, mnohé tady řekla už má předřečnice, naše paní předsedkyně Schillerová, já tedy některé věci možná jenom lehce doplním na základě toho, jak jsem analyzoval oba dva ty tisky ze svého pohledu. Možná navážu - jo, černá kaňka skutečně celého toho zákona, ono celého záměru, je zrušení té srážkové daně, a mě trošku mrzí a překvapuje, že jak z úst pana ministra, tak úst paní zpravodajky o tom nebylo tady v rámci jejich projevu řečeno. No, já jsem o tom, že se ruší srážková daň... (Ministr Jurečka reaguje mimo mikrofon.)
Tak se omlouvám, ale já jsem to teda neslyšel, dobře.
Tohle je totiž opravdu ta nejdůležitější problematická věc. Jinak obecně se domníváme v hnutí ANO, že samozřejmě tahleta norma je potřebná.
Já bych tady ještě v rámci jakéhosi shrnutí tady uvedl některé věci, o kterých tady také nebyla řeč. V samotném návrhu - teď se bavím o tisku925- nebylo srozumitelně upraveno postavení bezpečnostních sborů a jejich povinnosti při sdělování hlášeních údajů o příslušnících bezpečnostních sborů ve služebním poměru podle zákona (č.) 361/2003 Sb., o služebním poměru, stejně jako postavení a povinnosti Ministerstva vnitra. V rámci připomínkového řízení bylo řečeno, že budou realizována opatření evidenční ochrany, a musí být Ministerstvem vnitra ověřeno, že technická opatření na straně MPSV budou dostatečná. Údaje o jednotném měsíčním hlášení budou vedeny v odděleném úložišti. Předávání údajů od bezpečnostních sborů bylo posunuto na 1. 1, aby mohla být realizována opatření, a rozsah údajů stanoví pro bezpečnostní sbory nařízení vlády, pro které bude zmocnění ustanovení o zvláštních postupech. Chceme vědět, jaká míra zabezpečení se předpokládá a jak bude probíhat implementace, aby nedošlo k úniku těchto dat.
Dále nebyla vypořádána připomínka Ministerstva školství, mládeže a tělovýchovy a je třeba tento rozpor vyjasnit, jelikož Ministerstvo školství uvádí, že některé z údajů v jednotném hlášení zaměstnavatele jsou nezbytným podkladem k financování školství. Na Ministerstvu školství jsou tyto informace aktuálně agregovány a sbírány prostřednictvím PAM - výkazů práce a mzdy - a nově se plánují údaje sbírat individuálně, aby se předešlo velkému množství chyb, ke kterému dochází při agregovaném vykazování. Vzhledem k tomu, že v některých případech budou sbírané údaje se překrývat, chtělo Ministerstvo školství tímto způsobem předejít duplicitnímu vykazování údajů ze strany škol a školských zařízení a také vysokých škol. Mezi Ministerstvem školství a Ministerstvem práce je rozpor, který trvá, Ministerstvo práce chce Ministerstvo školství zařadit až do druhé fáze.
Další věc, samotný návrh zavedení jednotného měsíčního hlášení zaměstnavatele má více fází. Pilotní fáze má být od 25. července, první fáze 1. 1. 2026 a druhá fáze, to už tady bylo řečeno, 1. 1. 2027. Avšak chceme vědět, jak budou jednotlivé fáze realizovány, v jakých termínech, jak budou probíhat práce s daty, kde budou uchovávána a jaká bude míra zabezpečení. Ze zkušenosti z minula, o tom tady hovořila také moje předřečnice, respektive ze zkušenosti s eDoklady, kdy unikly osobní údaje uživatelů, daly se na zahraniční servery a přístup k datům občanů mohl mít prakticky každý, kdo se nacházel ve zpracovatelském řetězci, a taktéž po zkušenosti s absolutně zpackanou digitalizací stavebního řízení, která měla za následek nedozírné škody, chceme dostat tyto informace od Ministerstva práce a sociálních věcí.
K tisku926, zejména tedy, co se týká srážkové daně. Taková symbolická věc je ta, že na jedné straně se snaží Ministerstvo práce, které je předkladatelem, o odstranění byrokracie, administrativy, což je chvályhodné, žádoucí, a na druhé straně se zavede nová byrokracie, jak o tom hovořila tady paní předsedkyně Schillerová, v podobě rušení srážkové daně a podávání daňového přiznání pro desetitisíce nebo spíše možná statisíce nových plátců. Já si troufnu říct, že to tam Ministerstvo financí, respektive ministr financí, dal nějak záměrně. Takhle to vnímají i různí komentátoři, respektive odborníci, kteří se k tomu vyjadřují. Já to vnímám jako skutečně takový v uvozovkách úskok a možná to má i nějaký záměr, proto chybí analýza, kolika lidí se to bude týkat, a možná že to je i záměrně, že ta analýza chybí, protože do značné míry to může znamenat, že tím vznikne u některých konkrétních jedinců zvýšená daňová povinnost.
Znám x případů lidí, kteří pracují někde na hlavní pracovní úvazek, k tomu mají někde DPP, který se jim daní srážkovou daní, a v případě, že mohou, ale nemusí vlastně ten výdělek z té srážkové daně zahrnout do celoročního daňového přiznání, tak pokud ji nezahrnou, platí nižší daň. Pokud ji zahrnou, tak tam nějaké tisíce v rámci daňové povinnosti naskočí. Takže já v tom - je to moje hypotéza - vnímám jakousi snahu zavést novou daňovou povinnost a také by mě zajímalo, jak to Ministerstvo financí tady v tomhletom má spočítáno, respektive zjevně to spočítáno nebo navenek to spočítáno nemá, ale nechce se mi tomu věřit, že by nějaké propočty k tomu nemělo.
Takže tohleto jsou vcelku zásadní věci. Zbytek již tady byl odprezentován mou předřečníci, a mně se to tedy rovněž nelíbí. Dobrý záměr byl zkalen tady touhletou nesystémovou věcí, která si myslím, že nemá vůbec žádnou souvislost s tím, proč by ten zákon bez zrušení srážkové daně neměl fungovat. Děkuji za pozornost.

