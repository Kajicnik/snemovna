File: s136132.htm
Anchor: r6
Date: 36. schůze, 15. dubna 2025
Speaker: Poslanec Roman Bělor

Speech:
Poslanec Roman Bělor: Děkuji za slovo, vážená paní předsedající. Můj pozměňovací návrh má číslo 6258. Týká se předmětného zákona, konkrétně § 46, a to problematiky takzvaných památných stromů.
Stromy nejsou pouze součástí životního prostředí ve smyslu biotopů krajiny, jehož ochranu stát zajišťuje a v současné době také vykonává prostřednictvím správních úřadů v působnosti Ministerstva životního prostředí. Stromy jsou zároveň dlouhověkými živými organismy, jejichž existence převyšující délku lidského života a individuální osudy jsou neoddělitelně spjaty s děním ve společnosti, s událostmi v místních komunitách a s konáním konkrétních osob. V místech historických událostí udržují tak jejich svědecký otisk pro budoucí generace. Místní lidská společenství jsou si vědoma příležitosti takto specificky vnímat stromy jako svého druhu živé pamětníky, nezřídka aktivně zakládají tuto paměťovou stopu cíleným sázením nových stromů. Ochrana stromů z jakéhokoliv důvodu významnosti spadala až do roku 1992 v kontextu zákona č. 40/1956 Sb. do působnosti orgánů státní správy řízených v té době Ministerstvem školství a kultury. Z povahy jejich agendy tedy byla potřeba při posuzování potřeby zvláštní ochrany významného stromu zvažovat rovněž, a to je důležité, historické a kulturní důvody, a bylo to tím tedy odborně zajištěno.
Situace se ovšem změnila s přijetím zákona č. 114/1992 Sb., jehož novela je nyní projednávána. Předmětná agenda přešla do působnosti Ministerstva životního prostředí s mnohem užší odbornou způsobilostí, než zakládal správním orgánům předchozí zákon č. 40/1956 (Sb.). Zákonodárce sice v návrhu zákona č. 114/1992 Sb. na specifickou problematiku historicky významných stromů myslel v důvodové zprávě, nicméně do normativní části návrhu se tato úvaha již nepromítla a ve správní praxi zůstává tedy jen v proklamativní úrovni.
Z tohoto důvodu ve snaze podtrhnout důležitost vidět stromy nejenom jako z hlediska biologického, ale také historického, navrhuji změnu toho odst. číslo 1 § 46 takto: "Stromy rostoucí samostatně, ve skupinách nebo stromořadí, které jsou mimořádně významné, neboť vynikají svým vzrůstem nebo věkem či tvoří významné krajinné dominanty, případně jde o dřeviny cenné botanicky, nebo historicky, to zdůrazňuji, lze vyhlásit rozhodnutím orgánu ochrany přírody za památné stromy, a to i na žádost obce nebo občanského sdružení." ***
