File: s136145.htm
Anchor: r3
Date: 36. schůze, 15. dubna 2025
Speaker: Poslanec Ivan Bartoš

Speech:
Poslanec Ivan Bartoš: Děkuji. Děkuji za slovo. Já bych chtěl - meritorně si myslím, že je namístě tuhle otázku položit tady. Probíráme věci, které se týkají lesů v České republice obecně, ale i Lesů České republiky, a já mám na pana ministra interpelaci a proslýchá se, jak už je ta kampaň, že zase možná ty interpelace nebudou probíhat tak, jak by měly, tak doufám, že i pan ministr bude zítra přítomen.
Já jsem dneska ráno reagoval na článek Seznam Zprávy a my se bavíme o hospodaření lesů. Já bych se chtěl zeptat jenom pana ministra, když tady sedí - nechtěl jsem tím vlastně plýtvat váš čas před projednáváním třetích čtení předtím - jestli je nějaký posun v tom, proč se Lesy České republiky nevypořádaly s těmi lesními zakázkami, které byly zadávány v době, kdy byl premiérem Andrej Babiš. Tam je 5,6 miliardy, které byly takto vynakládány ze strany Lesů ČR na základě nepravdivých informací, že tedy Andrej Babiš není skutečným majitelem Agrofertu - dneska o tom vyšel poměrně rozsáhlý článek na Seznam Zprávy.
Pan ministr myslím, že reagoval, že všechny tyto zakázky jsou v pořádku a není důvod cokoliv řešit, nicméně v podstatě by to znamenalo, že ministerstvo a Lesy ČR popírají střet zájmů Andreje Babiše. Já bych rád připomněl, že porušení zákona o střetu zájmů dotací Agrofertu potvrdila Evropská komise, evropský žalobce s policií, Nejvyšší státní zastupitelství, řada expertů, naposledy Městský soud v Praze, kdy MMR, které jsem ještě tehdy vedl, vyhrálo soudní řízení nad Moravskoslezským krajem, který zadával zakázku společnosti koncernu Agrofert v rozporu se střetem zájmů. Stejně tak jsem si vyžádal stanovisko odboru MMR, které je gestorem zakázkového zákona, jaký je správný postup v § 4b zákona o střetu zájmů. K té jasně se říká, že je nejprve nutné ukončit aktuálně běžící smlouvy z důvodu porušení zákona a z důvodu předložení nepravdivých dokumentů ze strany dodavatele zakázky.
Jenom upozorním, že v takovém místopřísežném prohlášení, kde je, že Andrej Babiš není majitelem, byli jako majitelé podepsáni Alexej Bílek a Zbyněk Průša, zaměstnanci Agrofertu. Jinak tento dokument jsem si vyžádal i na základě stošestky. Takže vlastně moje otázka zní: Bavíme se tady o hospodaření lesů, bavíme se o tom, jak mají fungovat Lesy ČR, na které je i řada pozměňovacích návrhů. Jak tedy budou Lesy postupovat dál, protože ty zakázky byly v celkovém objemu 5,6 miliardy korun, které takto byly soutěženy. Proč Lesy ČR ještě nepostupovaly tímto směrem? A možná pravděpodobně pan ministr ještě ten článek nečetl, ale mám tam připravenou na zítra tu interpelaci, tak jenom jestli pan ministr bude zítra přítomen, protože tohleto je téma, které je hodně velké.

