File: s136047.htm
Anchor: r4
Date: 36. schůze, 15. dubna 2025
Speaker: Poslanec Jiří Carbol

Speech:
Poslanec Jiří Carbol:: Vážené paní poslankyně, vážení páni poslanci, dovolte, abych se přihlásil ke dvěma pozměňovacím návrhům, které jsou uvedeny v systému pod čísly 6571 a 6572, a krátce je odůvodnil. Tyto pozměňovací návrhy reagují na praktické problémy a usnadní život jak obcím, tak jejich občanům i dalším klientům jejich obecních úřadů.
První návrh reaguje na potřebu mít centralizovanou databázi konkrétních údajů na představitele samospráv. Naposledy se neexistence takového zdroje negativně projevovala při povodních v září 2024. V krizové situaci je operativní komunikace nenahraditelná a k tomu je potřeba mít kontaktní údaje rychle k dispozici. Pozměňovací návrh přináší dva okruhy změn. Jednak rozšiřuje už stávající evidence, kde se zatím vedou jen hejtmani a starostové, o další výkonné orgány, náměstky hejtmanů, místostarosty, tajemníky obecních a městských úřadů. Podstatnější změna je, že k těmto osobám se budou nově zapisovat telefonní čísla a e-mailové adresy, které tak budou ve chvíli krize okamžitě k dispozici na jednom místě, například složkám záchranného systému.
Druhý pozměňovací návrh se týká návrhu na změnu § 6 zákona o právu na digitální služby v tomto sněmovním tisku. Tento návrh umožňuje, aby občané mohli činit digitální úkony i bez datové schránky nebo bez elektronické identifikace nebo uznávaného elektronického podpisu. Zároveň otevírá cestu pro asistovaná podání občanům, kteří potřebují nějakou formu pomoci v rámci přípravy a podání nějakého úkonu vůči státu. Děkuji za pozornost.

