File: s136229.htm
Anchor: r7
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: To, abychom byli úplně poctiví, ano, to jste mé parlamentní zpravodajce skutečně řekl, ale to já jsem nemohl vědět, jestli to třeba nebude digitalizace stavebního řízení nebo některý z dalších bodů, který se tu dnes projednává. Ale já si nestěžuju, to byla jenom rada. Já jsem na vaši otázku odpověděl, jsem připraven víceméně na všechno, takže i na Národní park Křivoklátsko.
Znovu se vracím ke své odpovědi. Není to jenom v programovém prohlášení vlády, ale samozřejmě programové prohlášení vlády máme realizovat. Tady mě vaši kolegové zkouší z toho, proč jsme na straně 36 programového prohlášení, větu čtyři neuskutečnili. A vy mi zase říkáte, no tak programové prohlášení, to není tak důležité, když tady máme občany, kterým se to nelíbí. No, takhle to fakt nefunguje. Ale my jsme to měli i v našem volebním programu a ten volební program uskutečňujeme, to je správné a je to i logické.
Probíhá debata s obcemi, probíhá debata s občany a já jsem vám tady na konkrétních údajích řekl, že ten park je jednak připraven citlivě tak, aby zasahoval především území státu, úplně minimálně území obcí nebo nějaký soukromý majetek. Řekl jsem vám, že souběžně s ním posilujeme pravomoci obcí a krajů, které se týkají rozhodování o národních parcích, tedy posílení pozice členů Rady Národního parku. Výslovně zakotvujeme v tomto zákoně povinnost pro správy národních parků spolupracovat s dotčenými obcemi, kraji a vlastníky. To takto explicitně v těch předcházejících legislativních úpravách nebylo.
Víte sám, pokud to problematiku sledujete, že z toho vznikala i některá nedorozumění v minulosti, ale teď to tam dáváme. Takže je to velmi citlivě udělané, ještě je to navíc, zlepšuje to tu celkovou situaci ve všech národních parcích. Ano, dávám vám za pravdu. (Předsedající: Čas.) Ani v naší politické straně všichni (Čas, prosím, pane premiére.) to nadšeně nepodporují, ale většina rozhodně ano.

