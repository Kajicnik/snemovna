File: s136179.htm
Anchor: r7
Date: 36. schůze, 15. dubna 2025
Speaker: Poslanec Richard Brabec

Speech:
Poslanec Richard Brabec: Děkuju za slovo. Jenom aby to nezapadlo, ještě vaším prostřednictvím, pane místopředsedo, k panu kolegovi Burešovi. Ten problém, pane kolego, není v tom, že by se tam dával ten dvoukomorový systém, to bych byl schopen i pouznat, i když vím, že ono to lze udělat i bez změny zákona, protože třeba v KRNAPu něco takového funguje, funguje to myslím poměrně dobře a funguje to v rámci stávající legislativy. Ten problém je v jiné věci, že pokud by byl schválen ten váš návrh, tak kromě toho, že tedy bude zaveden ten dvoukomorový systém, zároveň by měl možnost znovu otevřít všechny ty dokumenty a to je strašný precedens, protože tak co? Tak za rok se můžeme domluvit, že tady bude tříkomorový systém a znovu budeme otevírat všechny zásadní dokumenty parku? Jenom chci říct, že to není houska na krámě. Ty dokumenty je něco, co se připravuje roky z pohledu projednávání těmi obcemi, a teď je tady samozřejmě nebezpečí, že se tam znovu otevřou tyhlety věci, které před těmi osmi, devíti lety - ono to utíká, osmi lety, kdy jsme to tenkrát schvalovali, v podstatě se tohleto podařilo - a já si myslím, že ten klid, který je relativní, ono to nikdy nebude 100:0 v těch národních parcích, nikdy to nebude, že všichni budou spokojeni nebo všichni budou nespokojeni, ale ten klid určitý tam nastal a není to o tom, jak vy říkáte, že na Šumavě - a troufám si říct, že tu Šumavu znám velmi dobře, i ty lidi tam - že už by rezignovali. Ne, oni prostě se v zásadě už v tom dobrém smířili s tím, že to někam směřuje, a teď to znovu chceme otevřít a znovu všechny ty dokumenty, které stály mimochodem možná miliony korun, takové ty, které parky si připravovaly, tedy vyhodí a začneme dělat znovu, pokud ty nové dvoukomorové rady přijdou na něco jiného nebo dohodnou se na něčem jiném? To já prostě považuju za naprosto precedentní nebo bezprecedentní, jak to chceme, a tady já vidím to nebezpečí. Ne ten systém změnit, ale otevřít v rámci nového systému všechny dokumenty znovu. Děkuju.

