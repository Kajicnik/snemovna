File: s136258.htm
Anchor: r4
Date: 36. schůze, 15. dubna 2025
Speaker: Místopředseda PSP Karel Havlíček

Speech:
Místopředseda PSP Karel Havlíček: Ono je to vždycky trošku ošemetné. Každá politická strana se chvíli dívá do Německa, chvíli do Polska, popravdě většinou tak, jak jim to vyhovuje. Vzpomeňte si, v době covidové jste říkali: Dívejte se na to Německo, Rakousko, kolik dávají peněz na podporu těm podnikatelům, dávejte plošně, dávejte víc, dávejte všem, oni dávají 80 procent dokonce tenkrát z výnosu. My jsme říkali: Nemáme tolik. Jasně, potom jsme se vyměnili, vy jste přišli ku vládě a říkali jste: Dávali jste moc, dávali jste plošně, dávali jste všem. (Se smíchem.)
Takže dívejme se na Českou republiku. Každá republika, každá země je trošku specifická a v každém případě zde je nezbytně nutné nastartovat hospodářský růst prostřednictvím privátního sektoru. Ano, v nějaké mimořádné době, jako byla covidová doba, připusťme i energetická krize, ten stát do toho může nastoupat, může to podpořit vyššími investicemi. My jsme to udělali v době covidové zásadním nárůstem investic do dopravní infrastruktury, z čehož se dodnes těží. Vy jste v době energetické krize rovněž se snažili prostě třeba udržet tu dopravu a tak dále, což není nic vadného.
Ale v normální, běžné době stát musí vytvořit podmínky pro růst byznysu předvídatelným investičním, daňovým, energetickým prostředím - v tom má pravdu pan místopředseda Skopeček - a trhem práce a o nic víc už se nestarat, protože ten byznys už si to zařídí sám a on bude výkonný, on bude poté platit solidní mzdy a bude se zvedat spotřebitelská poptávka. Bohužel za ty tři roky se to nepodařilo. Ten součet růstu reálné mzdy, když se podíváme, tak je bohužel jeden z nejhorších, ekonomický růst slabý.
Co se týká České národní banky, my nementorujeme, co má či nemá Česká národní banka dělat. Víte, že je to, pane místopředsedo, náš dlouhodobější spor - nabídková inflace, poptávková inflace - a já tvrdím, že v těch prvních fázích, prvních měsících se Česká národní banka chovala dobře a bylo správné, že zvyšovala úrokovou sazbu. Od určité doby už se to začalo lámat a tam už jsem byl jednoznačně názoru (Předsedající: Čas.), že už se jedná o nabídkovou inflaci a tam už nejednala správně. Pouze jsme to sdělili. Děkuju.

