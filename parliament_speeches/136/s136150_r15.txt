File: s136150.htm
Anchor: r15
Date: 36. schůze, 15. dubna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Vážená paní předsedkyně, kolegyně, kolegové, dovolte mi pouze krátce připomenout, o čem budeme dnes hlasováním rozhodovat. Novela zákona o uvádění dřeva a dřevařských výrobků na trh v zásadě je implementační nebo adaptační novelou nařízení Evropského parlamentu a Rady, nařízení o odlesňování nebo proti odlesňování. V tuto chvíli je třeba, abychom toto nařízení měli ukotveno v právním řádu České republiky, což se činí právě touto novelou.
To nařízení dopadá nejenom na dřevo, ale také na dalších šest komodit - sóju, kakao, kávu, skot, palmu olejnou a kaučuk. Výrobky z uvedených komodit mohou být uváděny na trh Evropské unie nebo z něj vyváženy pouze tehdy, pokud byly získány bez odlesňování nebo znehodnocování lesů. Pro Českou republiku toto v zásadě není problém, protože v České republice nedochází k odlesňování, ale přesně k opačnému procesu, čili dřevní hmoty v České republice zaplaťpánbůh ročně přibývá.
My dlouhodobě patříme mezi kritiky tohoto nařízení Rady a Evropského parlamentu. Byla to Česká republika, která stála v čele států, které prosadily roční odložení aplikace tohoto nařízení k 1. lednu 2026. Tato novela je řekněme přijímána z předběžné opatrnosti, pokud by skutečně to nařízení zůstalo v platnosti tak, jak je, tak aby na to Česká republika byla připravena, nicméně mohu tady potvrdit, že jako vláda České republiky i Ministerstvo zemědělství děláme vše pro to, abychom vyjednali buď úplné zrušení tohoto nařízení - byť samozřejmě cíl zabránit odlesňování tam, kde k němu reálně dochází, v zemích mimo evropský kontinent, samozřejmě je potřebný. Je otázka, jestli k tomu směřuje právě tento postup a toto nařízení. ***
