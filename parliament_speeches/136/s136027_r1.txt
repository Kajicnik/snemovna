File: s136027.htm
Anchor: r1
Date: 36. schůze, 15. dubna 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek:: Děkuji, vážený pane předsedající. Tak v rámci prvního čtení jsem představoval tento zákon, a proto si dovolím být poměrně stručný. Jedná se o komplexní novelu zákona o zdravotních službách, jejímž cílem je zejména vyřešit některé aplikační problémy stávající právní úpravy, potom posílit práva pacientů, například co se týče informování pacienta o ceně poskytovaných zdravotních služeb nebo zakotvení nemocničních ombudsmanů, díky kterému budou moci poskytovatelé zdravotní péče a krajské úřady efektivně řešit stížnosti a podněty pacientů již přímo v nemocnicích, dále jde o posílení práv pacientů vykazujících znaky domácího nebo sexuálního násilí a pacientů, již jsou osobami omezenými na svobodě. Potom nově zavádíme úpravu center komplexní péče o děti, která jsou zaměřena na poskytování komplexních zdravotních služeb dětem s dlouhodobým zdravotním problémem. Cílem komplexní novely zákona o zdravotních službách je rovněž institucionálně ukotvit duchovní péči ve zdravotních zařízeních lůžkové péče a především dobrovolnictví ve zdravotnictví.
Součástí návrhu jsou související změny v zákoně o veřejném zdravotním pojištění, v zákoně o sociálně-právní ochraně dětí, v zákoně o sociálních službách, v občanském zákoníku a v zákoně o zvláštních řízeních soudních. Návrh obsahuje rovněž dílčí změny lázeňského zákona.
V prvním čtení v rámci zdravotního výboru se v rámci rozpravy diskutovaly v zásadě jen pohotovostní služby. Novela zákona o zdravotních službách zrušuje odpovědnost krajů za organizaci a zajištění pohotovostních služeb. Následně zavádí povinnost poskytovatelů zřizujících urgentní příjem zajistit prostory pro poskytování lékařské pohotovostní služby. V rámci debaty byl zejména vznesen dotaz, jak konkrétně bude v reálu probíhat zajištění pohotovostních služeb zdravotními pojišťovnami. K tomu bych chtěl uvést, že jsou to právě zdravotní pojišťovny, které mají silné ekonomické nástroje, jak pacientům zajistit dostupnost péče, a tímto směrem bychom chtěli jít. Tak děkuji vám, kolegyně, kolegové, za pozornost. To je za mě vše.

