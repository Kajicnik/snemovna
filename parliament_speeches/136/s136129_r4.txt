File: s136129.htm
Anchor: r4
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Poslankyně Barbora Urbanová: Hezký večer, já budu tentokrát velmi stručná. Samozřejmě, jelikož jsem připodepsala tento návrh zákona, tak jej velmi podporuji a podporuji jej nejenom z toho důvodu, že zavádí povinné vzdělávání soudců, ale také proto, že v tom návrhu je i valorizace peněžité pomoci obětem, která nově se konstruuje trošku jinak, už to nebude žádná fixní částka, ale bude navázána na to, jak funguje ekonomika, což asi všichni chápeme, že vzhledem k obětem je velice důležité, protože nám nebude ta částka fixně stát několik let nějak a podlehne i tomu, jak se zvedá inflace a tak dále.
Já chci ale teďka představit pozměňovací návrh, který jsem, a omlouvám se za to, nahrála jsem ho až dnes dopoledne. Jedná se o pozměnění zákona o obětech trestných činů, kdy se nám při schvalování změny definice znásilnění stalo to, že jsme tak trochu zapomněli na to, že tento zákon definuje zvlášť zranitelnou oběť i podle toho, zda na ní byl spáchán nějaký trestný čin, a my tím, že jsme rozdělili trestný čin znásilnění na činy sexuální útok a znásilnění, tak se nám právě do té definice zranitelné oběti trestný čin sexuálního útoku nedostal a dlouhá léta tam chyběl i trestný čin sexuálního nátlaku. Takže to je pozměňovací návrh, který jsem dneska spolu s kolegy a kolegyněmi předložila. Samozřejmě se k němu přihlásím v podrobné rozpravě. Moc děkuji.

