File: s136040.htm
Anchor: r4
Date: 36. schůze, 15. dubna 2025
Speaker: Poslanec Michal Kučera

Speech:
Poslanec Michal Kučera:: Dobrý večer, děkuju za slovo. Dámy a pánové, dovolte mi, abych vás seznámil krátce s pozměňovacím návrhem poslanců Michala Kučery, Petra Bendla a Karla Smetany, který si klade za cíl vyjmout z tohoto systému ubytování na malých farmách, které (jej) poskytují pouze občasně či nahodile. Velká část takových farmářů, kteří poskytují agroturistické ubytování, tak činí na svých farmách občasně nebo sezónně a tato činnost pro ně představuje pouze doplněk umožňující jim zajistit si příjmy a stabilizovat svou existenci v často ekonomicky či geograficky složitých regionech. Nejedná se tak o profesionální podnikatele v hotelnictví a podobně. Na tento typ ubytování nacházející se často v odlehlých lokalitách není možné klást další požadavky typu elektronické,q on-line evidence. Mnozí z těchto farmářů jednak nemají kvalitní a stálé připojení na internet a často ani nedisponují osobou, která bude technicky zdatná vkládat data do systému. Je tedy velice pravděpodobné, že mnozí farmáři by tuto doplňkovou činnost raději ukončili, než by podstupovali registraci v tomto systému. Děkuju za pozornost.

