File: s136145.htm
Anchor: r1
Date: 36. schůze, 15. dubna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju za slovo, vážená paní místopředsedkyně. Kolegyně, kolegové, dovolte mi jenom velmi krátce připomenout, že jsme ve třetím čtení čtení novely lesního zákona, největší novely tohoto zákona od roku 1996, kdy tento zákon vznikl, má více jak 200 důležitých novelizačních bodů.
Když vypíchnu to nejdůležitější, snažíme se tímto zákonem snižovat administrativní zátěž vlastníků lesů. V zásadě jdeme cestou větší motivace a nižší regulace, pozitivní motivace vlastníků ve vztahu k hospodaření. Dále reagujeme na potřebnou adaptaci lesů, na změnu klimatu, zvyšování biodiverzity, zakomponováváme do novely lesního zákona zkušenosti, kterých jsme nabyli během velké kůrovcové kalamity v předchozích letech. Některé povinnosti liberalizujeme, vlastníkům lesů prodlužujeme lhůtu například pro obnovu a zajištění lesních porostů, zjednodušujeme administrativní proces, měníme způsob výpočtu poplatku za odnětí pozemků určených k plnění funkce lesa. Některé kompetence odborných činností přenášíme na Národní lesnický institut, což je bývalý Ústav pro hospodářskou úpravu lesů. Vytváříme podmínky pro finanční nástroje státní lesnické politiky a vytváříme legislativní rámec pro podpory do budoucna vlastníkům lesů z titulu ekosystémových služeb. Upravujeme problematiku nakládání s lesy ve vlastnictví státu, to, aby bylo možné umožnit užívání státních lesů zejména v režimu školních polesí pro účely odborné přípravy studentů středních lesnických škol, případně vysokých škol.
Z pozměňovacích návrhů - a já bych tady chtěl poděkovat za velmi konstruktivní debatu jak na plénu, tak potom na zemědělském výboru -z pozměňovacích návrhů, které byly k zákonu předloženy, zcela jistě podporujeme jednak použití finančních prostředků z fondu zakladatele státního podniku Lesy České republiky pro potřebu jak vyplývající z novely lesního zákona, tak také zákona vodního, tak také zákona o pozemkových úpravách. Fakticky tedy ten odvod zůstane v rezortu Ministerstva zemědělství. Považujeme to za smysluplné a účelné. Stejně tak vytváříme prostor pro vytváření sdružování drobných, malých vlastníků lesů tak, abychom mohli skutečně naplňovat všechny podmínky dané zákonem a předpisy a pro malé vlastníky usnadnili hospodaření na lesních pozemcích.
Tolik tedy velmi stručně. Abych ještě dostál všemu, tak pozměňovací návrhy, které byly předloženy paní poslankyní Kocmanovou, C1 až C7, a panem poslancem Hofmannem, D1 až D3, tak my jako Ministerstvo zemědělství a já jako ministr k nim dáváme záporné stanovisko. Děkuji.

