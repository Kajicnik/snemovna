File: s136227.htm
Anchor: r8
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuju za interpelaci a odpovím panu poslanci postupně. Nejprve si dovolím poznámku, že pokud je Green Deal evropská záležitost, tak nevím, jak ho může americký prezident zrušit, a Green Deal jsem rozhodně to nebyl já, kdo ho schválil, byli to jiní politici, konkrétně Andrej Babiš, a já se celou dobu snažím o to, abychom Green Deal mohli revidovat. To jsou fakta, ta jsou jako snadno doložitelná.
Druhá věc, cenzura. Žádná cenzura v České republice rozhodně není, a pokud o nějaké víte, tak mně ji ukažte a dokažte, že tady nějaká cenzura je, a rozhodně to nemá nic společného s panem plukovníkem Otakarem Foltýnem, který se stal výraznou postavou a terčem útoku dezinformační scény, ale samozřejmě také člověkem, který má určitou odpovědnost, nikoliv za cenzuru, která u nás neexistuje, a je to úplný nesmysl, ale za koordinaci strategické komunikace státu. Strategická komunikace státu - to nejenom že není cenzura, to dokonce není ani nějaká propaganda vlády, ani píár vlády a konkrétních politických stran, ale jsou to dlouhodobé aktivity, které informují o právech a možnostech občanů při jednání se státem a využívání služeb státu. A tou jednotkou, kterou nebo výkonnou jednotkou, která realizuje strategickou komunikaci, tak je odbor strategické komunikace státu. Státu, ne vlády zřízený pod Úřadem vlády. Je to obdobný institut, jaký známe z řady demokratických zemí, kde je třeba dlouhodobě etablovaný, takovým klasickým příkladem je Velká Británie, ale těch zemí je samozřejmě celá řada. U nás byl založen v červenci 2024 a je to instituce nadstranická, hodnotová, cílem je veřejný zájem občanů, a to se dá dokázat i na těch kampaních, které odbor strategické komunikace dělal. Česko informuje například o eDokladech, v očkování, dalších věcech. Nebo Můj šedesátý osmý. Kampaň vznikla k výročí vstupu vojsk Varšavské smlouvy, ukazovala důležité ústavní hodnoty, svobodu, lidskou důstojnost, svrchovanost, Moje vlajka, podobná kampaň zase k příležitosti vzniku Československa 28. října 1918, informace o povodňové obnově, taky důležité informace pro občany. To jsou typické věci, které dělá strategická komunikace a které rozvíjí odbor strategické komunikace, který vede pan plukovník Foltýn.
Vládní koordinátor strategické komunikace, kterým Otakar Foltýn je, plní úkoly podle statutu, konkrétně podle čl. 3 realizuje činnosti v rámci celkové strategie a ty výstupy, které tady jsou výsledkem práce odboru strategické komunikace, jsem tady zmiňoval. Ten odbor klade důraz na čestnou, jasnou, otevřenou, obousměrnou komunikaci s veřejností, má za úkol srozumitelně a jasně komunikovat s domácím publikem, zprostředkovávat mu informace o důležitých aktivitách státních institucí České republiky a posilovat povědomí o hodnotách, které tvoří naši státní identitu a zakládají se na Ústavě České republiky, která je pro nás všechny společná a je společná i pro vás, a z tohoto hlediska vůbec nechápu, jaké byste mohl mít výhrady k činnosti odborů. Samozřejmě to, že něco mají dělat lépe nebo trochu jinak, o tom se určitě bavme, ale to, že strategickou komunikaci stát potřebuje, to je, myslím, věc, která je evidentní a kterou si občané zaslouží, aby byli i tímto způsobem informováni na jedné straně hodnotových věcech a na druhé, na druhé straně o to, jaká mají práva a možnosti a co mohou po státu chtít nebo jakým způsobem mohou se státem jednat, jak mohou využívat služeb státu. A to všechno ta strategická komunikace zajišťuje a myslím, že pan plukovník Otakar Foltýn se té role koordinátora zhostil výborně. ***
