File: s136230.htm
Anchor: r1
Date: 36. schůze, 15. dubna 2025
Speaker: Poslankyně Marie Pošarová

Speech:
Poslankyně Marie Pošarová: Děkuji za slovo, vážená paní předsedající.
Vážený pane premiére, moje přímá otázka je: Podepíše vaše vláda smlouvu s jihokorejskou společností KHNP na dostavbu jaderného bloku i přesto, že jste vyjednali pro Českou republiku nevýhodné podmínky bez jasného financování, bez garancí pro české firmy a bez odpovědí na zásadní bezpečnostní i ekonomické otázky?
Jaké jsou ty nevýhodné podmínky? Chybí jasný model financování, vláda dosud nezveřejnila, jak bude projekt financován, přestože cena může přesáhnout 800 miliard korun. Nedostatečné zapojení českých firem, KHNP zatím nepodepsala garanci 30 procent účasti českých firem, mateřských českých firem, ačkoliv vláda deklaruje cíl až 60 procent. Pak máme tady bezpečnostní a právní rizika. Kritici upozorňují, že smlouva neřeší dostatečně rizika spojená s transferem technologií, servisem a dlouhodobým provozem. Další, tlak na podpis bez dokončené analýzy dopadů. Vláda jedná o podpisu smlouvy, aniž by byly známy detailní dopady projektu na státní rozpočet a spotřebitele. Dalším důvodem je ztráta strategické kontroly České republiky nad klíčovou infrastrukturou. Výstavba a provoz pod taktovkou zahraniční firmy může omezit českou kontrolu nad energetickou bezpečností. Můžete na to odpovědět? Děkuji.

