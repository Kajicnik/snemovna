File: s136255.htm
Anchor: r6
Date: 36. schůze, 15. dubna 2025
Speaker: Poslanec Jiří Mašek

Speech:
Poslanec Jiří Mašek: Děkuji, vážený pane předsedající. Kolegyně a kolegové, já bych zareagoval na paní ministryni. Ona nám řekla, že na Ukrajinu skutečně odešla jenom nepotřebná technika, která nějakým způsobem nesnižuje obranyschopnost České republiky. Tu informaci lze brát ze dvou stran. Jednak bych řekl, že asi by bylo potom možné - pokud to byla nabídka nepotřebného majetku Armády České republiky - tak to zveřejnit. To si myslím, že asi možné je.
Druhá věc - čili celý ten seznam, co se odeslalo a podobně - argumenty, že do toho do budoucna nebude munice, neznamenají, že když do toho ještě munice je a bylo by to využitelné, že by to nemohlo sloužit obranyschopnosti České republiky. Tady bychom mohli dlouze polemizovat.
Co je ale pro mě mnohem problematičtější, je to, co tady zmínil kolega Kubíček a někteří další. My prostě nemáme vojáky, které bychom do té techniky - vycvičené vojáky - dokázali posadit, aby oni mohli účinně tu republiku bránit. To si myslím, že je ten základní problém, proto se můžeme řady techniky klidně vzdát, odeslat ji někam, kde teď se využije, nicméně problém je v tom, že nemáme ty vojáky. Chybí nám 10 až 15 000 vojáků. Politika Ministerstva obrany a generálního štábu je taková, že se nám nedaří ty vojáky získávat.
Paní ministryně, prostřednictvím pana předsedajícího, v minulém období tady byla shoda na tom, že je potřeba zvedat... zlepšovat obranyschopnost například v tom, že budeme třeba cvičit střelce. My jsme pro to udělali, paní ministryně, vlastně i ty legislativní předpoklady. Skutek utek. Prostě tady se věci nedějí, které by se měly dít. Bylo tady zmíněno i chránit obyvatelstvo, podobně, různě se u toho usmíváme, ale nám se ta politika obranyschopnosti nedaří. Myslím si, že by bylo potřeba udělat audit, který by zjistil, jaká je aktuální obranyschopnost Armády České republiky a co je v tom potřeba neprodleně udělat.

