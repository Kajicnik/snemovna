File: s136120.htm
Anchor: r1
Date: 36. schůze, 15. dubna 2025
Speaker: Poslankyně Helena Válková

Speech:
Poslankyně Helena Válková: Děkuji, paní předsedkyně. Velmi stručně, je to společný pozměňovací návrh můj, Radka Vondráčka a Zuzany Ožanové vložený pod číslem 6416, jehož smyslem je důsledně zrušit, to znamená nejenom samotný trestný čin 318a činnost ve prospěch cizí moci, ale i veškeré odkazy na něj v různých právních ustanoveních, trestněprávních ustanoveních, odkazech, novelizačních bodech.
Víte, že tento nový trestný čin byl zavedený zákonem lex Ukrajina, že už platí. Bohužel. To vymezení skutkové podstaty je velmi vágní, abstraktní, šlo o přílepek. V současné době už je podána i ústavní žaloba skupinou senátorů právě proto, že šlo o klasický přílepek. A my se domníváme, že ta úprava, která je navrhovaná teď v rámci nepřílepku, čili v souvislosti s novelou trestního zákoníku, čili to už by byla vlastně legitimizace v tom formálním smyslu slova této novelizace, zavedení toho nového trestného činu, trpí stále zásadními vadami. Je vágní, není tam ani ta cizí moc vymezená, chybí tam ta neoprávněnost, není tam v podstatě ani vodítko, které by bylo možné použít k vymezení těch nízkých pohnutek a i objektu trestného činu, případně omezení nějakého okruhu států patřících takové nepřátelské, dodávám, cizí moci.
Čili když to shrnu, tak je v podstatě to proti té staré římské zásadě nullum crimen sine lege stricta et certa, to znamená, že vždycky se musí postihovat jednání velmi konkrétně vystižené a formulované, každý z občanů musí vědět, za co může být postaven před trestní soud. A tady to nevíme. Takže z těchto důvodů náš návrh cílí na absolutní odstranění toho navrhovaného trestného činu a všech souvisejících odkazů na něj, to znamená, jak v trestním zákoníku, tak trestním řádu. Načtu v podrobné rozpravě ještě jednou číslo toho pozměňovacího návrhu. Děkuji.

