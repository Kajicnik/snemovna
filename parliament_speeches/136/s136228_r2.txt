File: s136228.htm
Anchor: r2
Date: 36. schůze, 15. dubna 2025
Speaker: Poslanec Jaromír Dědeček

Speech:
Poslanec Jaromír Dědeček: Děkuji za slovo, paní místopředsedkyně. Vážený pane premiére, rád bych vás požádal o upřesnění vašeho vyjádření ohledně alternativní cesty, kterou by se Česká republika měla vydat v souvislosti s propadem průmyslu. Ve vašem vystoupení v pořadu Partie na Primě jste také dále zmínil, že bychom se neměli dominantně spoléhat na automobilový průmysl. Mohl byste, prosím, specifikovat tu alternativní cestu? Jen upozorňuji, členové Sdružení automobilového průmyslu představují 13 procent zaměstnanců ve zpracovatelském průmyslu České republiky, kteří dohromady vytvářejí 29 procent tržeb zpracovatelského průmyslu. Celý sektor Automotive zaměstnává v České republice celkově přímo téměř 180 000 osob. Jaká bude ta alternativní cesta pro těch téměř 180 000 osob, když automobilový průmysl už není dle vás ten, na který se budeme spoléhat? Takže ještě jednou, mohl byste, prosím specifikovat tu vámi uvedenou cestu? Vaše upřesnění by nám a celému automobilovému průmyslu pomohlo lépe pochopit záměry vaší vlády. Děkuju.

