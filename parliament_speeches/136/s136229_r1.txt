File: s136229.htm
Anchor: r1
Date: 36. schůze, 15. dubna 2025
Speaker: Poslanec Oldřich Černý

Speech:
Poslanec Oldřich Černý: Děkuji vám za slovo, paní předsedající.
Pane premiére, moji interpelaci na vás dnes podávám nejen za sebe, ale i za tisíce občanů, kteří vyjádřili nejen peticí, ale i již na mnoha setkáních s představiteli současné politické moci svůj jasně záporný postoj ke změnám v jejich okolní krajině, kde jejich rodiny žijí, pracují či podnikají.
Možná se vám to z vaší pozice nezdá, ale mnoho měsíců tyto občany opravdu trápí velká nejistota, jakým způsobem chcete jako vláda s touto krajinou naložit, a to asi jen proto, že jste si to do programového prohlášení vlády prostě vložili jako bod zřízení Národního parku Křivoklátsko, a proto já bez zbytečného okecávání argumentů pro a proti, které zde v sále Poslanecké sněmovny již dva dny opět rezonují, se vás jako premiéra této země ptám na relativně krátkou, ale jasnou odpověď. Je pro vás, pane premiére, důležitější splnění tohoto programového bodu vlády nebo názor několika tisíců občanů, možná i vašich potenciálních voličů, kteří v této oblasti žijí a pracují? Děkuji vám za férovou a jasnou odpověď.

