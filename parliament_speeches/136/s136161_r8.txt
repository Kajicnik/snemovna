File: s136161.htm
Anchor: r8
Date: 36. schůze, 15. dubna 2025
Speaker: Poslanec David Kasal

Speech:
Poslanec David Kasal: Děkuji za slovo. Navážu na svoji ctěnou kolegyni, paní doktorku. Je to tak, je řada nemocnic, které mají svoji laktační poradnu. Maminky jsou zaučovány v rámci pobytu v porodnici v kojení. To, jestli to někde není, to není problém toho, abychom to nahrazovali laktačními poradkyněmi. Navíc po té zkušenosti, které mám, kdy tedy u nás všechny sestry prošly tímto kurzem, je velmi citlivé to, aby radila jedna osoba, takže je spíš lepší nastavit službu tak, aby nemocnice, respektive porodnice, tu službu poskytovala. A navíc, jestli se nemýlím, z roku na rok nebo během dvou let klesly porody o 30 procent, respektive o 30 000, na 80 000 porodů a bude se hledat náplň vlastně pro porodnice jako takové, takže z hlediska toho zavádět novou službu a tak, jak už to řekla kolegyně, nevidím tam prostor.
Navíc v současné době v řadě případů jsou i alergické reakce při kojení mateřským mlékem, které nezpůsobuje samozřejmě mateřské mléko, ale to, co ty maminky jedí, a ta porada je potom velmi komplikovaná i v tom, jakým způsobem má být ta žena vyživována. ***
