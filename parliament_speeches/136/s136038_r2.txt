File: s136038.htm
Anchor: r2
Date: 36. schůze, 15. dubna 2025
Speaker: Poslanec Vojtěch Munzar

Speech:
Poslanec Vojtěch Munzar:: Děkuji, paní předsedající. Tak já zareaguju nejdřív na pana kolegu Nachera. Já se mu chci omluvit. Já jsem špatně zachytil ten jeho pozměňovací návrh a spojil jsem si dva registry při své reakci, takže se za to omlouvám.
Ale na paní poslankyni Doušovou, no přece to je zásadní změna. Ten původní návrh zákona přece předpokládá, jaká všechna osobní data a osobní citlivé údaje by se měly zadávat do centrální databáze a z té centrální databáze by se to, jak říkáte, mělo rozdistribuovávat. To dneska není. Proč... Jaký je veřejný zájem na tom, aby stát měl jednotnou centrální databázi s osobními, citlivými údaji jednotlivých turistů, to znamená klientů všech ubytovacích zařízení? Pokud si dobře vzpomínám - pan ministr mě když tak opraví - tuším, že to bylo, že zachovávání těchto údajů je v tom návrhu šest let. Nevidím k tomu pražádný důvod, proto trvám na tom svém pozměňovacím návrhu. Pro účely Ministerstva pro místní rozvoj si myslím, že jsou podstatná ta statistická data. Děkuji.

