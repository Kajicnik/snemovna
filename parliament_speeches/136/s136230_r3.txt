File: s136230.htm
Anchor: r3
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážená paní poslankyně, vaše otázka mě vlastně překvapila ve dvou směrech.
Jednak, to bych se skoro já zeptal, vy víte o nějaké české firmě, která by dokázala postavit jadernou elektrárnu? Já prostě ne. Kdybychom to uměli, tak jsme dál, můžeme o to usilovat, ale bude to ještě nějakou dobu trvat. Pokud vím, tak v Evropě toho je schopna tak sotva jedna francouzská společnost, ale jinak ten výběr tak velký opravdu není. Ono to není tak jednoduché.
Druhá věc, která mě překvapila - a to neberte nějak zle - jak víte, že to je všechno tak strašně nevýhodné, když ta jednání ještě probíhají a smlouva je před námi a model financování je sice připraven, ale teprve ho zveřejníme? Myslím si, že to je hodně odvážné tvrzení, ale samozřejmě máte na to právo. Vy jste to nestavěla jako otázku, ale jako konstatování, proto se tomu trochu podivuji.
Nicméně jadernou energetiku potřebujeme. To jsem i tady už předtím zdůrazňoval. Potřebujeme ji nejenom z důvodů rozvoje našeho hospodářství, ale potřebujeme ji pro to, abychom měli do budoucna dostatek energie, která je trvalá, přijatelná, za přijatelné ceny, a tohle nám zajistí právě jádro. Musíme dostavět nové zdroje v Dukovanech, perspektivně v Temelíně, a musíme to udělat tak, aby to bylo za co nejvýhodnějších podmínek. Je to dostavba dvou bloků v Dukovanech, dosud největší investice v historii České republiky, a je naprosto nutná.
Upravili jsme proto legislativu, povolovací procesy jsou efektivní, atomový zákon, liniový zákon, stavební právo. Podporujeme zajištění lidských zdrojů, posílili jsme dotčené instituce, včetně Státního úřadu pro jadernou bezpečnost. Posílili jsme výzkum v této oblasti a hájíme zájmy České republiky na evropské úrovni, pokud jde o rozvoj jádra. Stavíme i plynové zdroje a tak dále a tak dále, nebo budeme stavět.
Ale zpět k Dukovanům, my jsme vybrali na základě doporučení ČEZu preferovaného dodavatele, společnost KHNP z Jižní Koreje. Ta nabídka byla ve většině hodnocených parametrů prostě lepší, proto bylo pro ni rozhodnuto. Obsahuje garance dodání v termínu, obsahuje garance dohodnuté ceny, což je velice důležité. Když se podíváme na to, s čím se potýkají investoři jaderných elektráren v zahraničí - nejrůznější rizika, prodražení, prodloužení - jsou detailně vyhodnocena.
Jsme připraveni - abych vám odpověděl úplně jasně - tu smlouvu podepsat ještě v tomto funkčním nebo volebním období. My jsme výběr preferovaného uchazeče oznámili v červenci 2024. Předpokládaná cena za jeden blok je zhruba 200 miliard korun, tedy nejnižší z těch předložených nabídek, ale to není úplně to rozhodující. Je to důležité, ale klíčový parametr je konečná cena energie, která bude z elektrárny vycházet. To je také to, co nejvíc zajímá občany, a to je taky to, co zajímá zástupce průmyslu, s kterými mluvím. Řada z nich říká: Ano, zapojení českých firem je důležité, ale mnohem důležitější pro nás je, jaká bude konečná cena elektřiny, která odsud půjde k lidem a firmám.
Teď zapojení českých firem, zapojení českých firem ve výši 60 procent nabídli samotní zájemci na výstavbu. Byla to hodnota vyšší než u konkurenčních nabídek. Je úplně jasné a bylo to jasné od začátku, že to nemůže být zasmluvněno v době, kdy jsou podepsány smlouvy o výstavbě a kdy ta elektrárna není ani naprojektována. Těžko mohou firmy dodávat nabídku na něco, co ani neví, jak bude vypadat, nicméně 30 procent objemu by mělo být jasné a v určité míře podepsané už v době podpisu kontraktu, což je potom smlouva o dodávce. Myslím, že tady není tajemství, když řeknu, že české firmy budou dodávat strojovny, turbíny a další, projektovat stavby a další věci. No a zbytek do těch 60 procent bude postupně zajišťován, takže ta suma, kterou budou dodávat české firmy, určitě bude dodržena.

