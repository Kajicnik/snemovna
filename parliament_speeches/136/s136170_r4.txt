File: s136170.htm
Anchor: r4
Date: 36. schůze, 15. dubna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Dějí se tady v té Sněmovně zázraky, z 67 najednou během sekundy je 117 přihlášených. Ale je to hezké, že na jedno kolo se to podařilo prohlasovat.
Já si dovolím uvést tento sněmovní tisk číslo 926 - tedy je to ten návrh doprovodný, kde se mění související zákony, které souvisejí právě se zavedením jednotného měsíčního hlášení. To znamená, upravujeme tady změny vykazovacích povinností zaměstnavatele vůči pěti institucím, které jsem zmiňoval už tady před chvílí, to znamená vůči MPSV, Ministerstvu financí, Českému statistickému úřadu. Dále jsou to návrhy zákona, které přináší také i změny právě v přesměřování způsobu plnění informačních povinností, které jsou uloženy těmito zákony povinným subjektům, místo přímo jednotlivým úřadům nově prostřednictvím zase jednotného měsíčního hlášení zaměstnavatele.
Pak je tady také nahrazení registrační povinnosti vůči České správě sociálního zabezpečení a vůči správě daně z příjmů ze závislé činnosti jednou povinností zaměstnavatele elektronicky se přihlásit do evidence zaměstnavatelů, dále zavedení povinnosti podávat měsíční hlášení k záloze na daň z příjmů ze závislé činnosti v rámci druhé fáze změn v oblasti daní z příjmů od 1. ledna 2027, a to spolu se samovyměřením a samodoměřením zálohy a daně z příjmů ze závislé činnosti a spolu se službou předvyplnění daňového přiznání. ***
