File: s136146.htm
Anchor: r6
Date: 36. schůze, 15. dubna 2025
Speaker: Poslankyně Margita Balaštíková

Speech:
Poslankyně Margita Balaštíková: Kolegyně, kolegové, ještě jednou dobrý den. Prostřednictvím vás, paní předsedající, pane kolego Michálku, tady se nikdo nezlobil na to, že chcete odpovědi na své otázky - tady se zlobil zástupce občanů, který se divil drzosti člověka, který všechny uvedl do obrovských problémů, zůstala po něm sekera jako blázen, řada podnikatelů má problémy, mají problémy státní firmy s jeho slavnou digitalizací, a on tady vystupuje a na něco poukazuje? Na to jsem se zlobila - ne na to, že se chce ptát. Ať se klidně ptá, pan ministr mu odpověděl - nad tím se nikdo nepozastavoval. Já jsem se pozastavila nad drzostí člověka, který tady do poslední chvíle lhal, že všechno je v pořádku. Pak se tedy ukázalo, že v pořádku nebylo ale vůbec nic, jsou vyčíslené škody, bude sekera ve státním rozpočtu, řada firem zaplatí to jeho snažení ze svých peněz, a já jsem se pozastavila nad tím, že tento člověk si tady stoupne a bude něco takového povídat? Já jsem řekla, že jsem očekávala, že vyvodí osobní zodpovědnost a ztratí se z obzoru. Já bych se hanbou propadla na jeho místě. (Volání a potlesk poslanců hnutí ANO.)

