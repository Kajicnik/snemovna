File: s136242.htm
Anchor: r8
Date: 36. schůze, 15. dubna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážený pane místopředsedo, přítomní ministři, ptám se pana ministra Kulhánka na to, kolik osob dostalo výpověď z Ministerstva pro místní rozvoj po vašem nástupu do funkce ministra. Dále žádám o precizaci těchto údajů, aby u každé osoby, prosím vás, anonymizované, například vyjádřené pořadovým číslem, byl uveden věk, délka působení na Ministerstvu pro místní rozvoj, datum výpovědi, vztah k digitalizaci stavebního řízení, pokud existuje. Mám zájem, aby ty informace byly uvedeny tak, aby se ty údaje daly přiřadit k jednotlivým pořadovým číslům osobám. Opakuji, nemám zájem o jmenovitý seznam, ale například osoba číslo 1: věk, délka působení na MMR a další požadované údaje.
Důvodem mého dotazu je zjistit, kolik osob opustilo MMR z důvodu nezvládnuté digitalizace a kolik osob bylo propuštěno z jiných důvodů.
Také se chci zabývat tím, jestli nepropouštíte více osob, které mají možnost hůře sehnat práci, tedy když to řeknu, tak 55 plus, zda nejde o ageismus na Ministerstvu pro místní rozvoj?
Poslední drobný dotaz: Kde jste dnes, pane ministře? Jste na dovolené v zahraničí, nebo plníte pracovní úkoly? I na tuto otázku prosím odpovědět. Děkuji.

