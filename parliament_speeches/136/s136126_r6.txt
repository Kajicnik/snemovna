File: s136126.htm
Anchor: r6
Date: 36. schůze, 15. dubna 2025
Speaker: Poslanec Radek Vondráček

Speech:
Poslanec Radek Vondráček: Děkuji. Nebudu reagovat na předřečníka, ale na svoji ctěnou kolegyni Helenu Válkovou. A jenom tak pro zajímavost, víte, ta změna, kterou teďka jsem nabízel, má přinést zmírnění tlaku veřejných médií na prozrazení informací v přípravném řízení ze strany orgánů činných v trestním řízení, pokud jde o totožnost osoby, proti které se vede trestní řízení, poškozeného, zúčastněné osoby a svědka. A to mimo jiné odpovídá vládní koncepci boje proti korupci na léta 2023 až 2026 a projektu zintenzivnění boje proti korupci zvyšováním povědomí veřejného sektoru se zaměřením na soudce, orgány činné v trestním řízení a veřejnou správu.
Adresáty právní normy tak nebudou již pouze orgány činné v trestním řízení, ale každý, kdo získá přiměřené informace, čímž se docílí maximalizace právní ochrany tohoto úzkého okruhu informací. Pochopitelně s výjimkou informací týkajících se politiků a jiných veřejných činných osob tak, jak jsou konzistentně judikovány Nejvyšším soudem a Ústavním soudem. Takže má faktická poznámka v reakci na to, že nemáme ten nový trestní řád, který jsme nějakým způsobem nechali otevřený pro příští volební období, ten návrh je v souladu s vládní koncepcí boje proti korupci. Děkuji.

