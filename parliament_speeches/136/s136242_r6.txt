File: s136242.htm
Anchor: r6
Date: 36. schůze, 15. dubna 2025
Speaker: Poslanec Josef Kott

Speech:
Poslanec Josef Kott: Děkuji pěkně za slovo, pane místopředsedo.
Pane ministře, program nová zelená úsporám light nabízí dotace na menší renovace, které pomáhají snižovat energetickou náročnost domů. Mezi podporovaná opatření patří například částečné zateplení, instalace ekologických zdrojů energie, zelené střechy nebo systémy na hospodaření s vodou. Podporovány jsou tedy za určitých podmínek mimo jiné i fotovoltaické systémy.
V poslanecké kanceláři se na mě obrátil neúspěšný žadatel, který požádal o dotaci na fotovoltaickou elektrárnu o výkonu cca 11 kilowatt určenou na dobíjení elektromobilu. Důvodem odmítnutí jeho žádosti byla skutečnost, že v minulosti, a konkrétně to bylo v průběhu roku 2009, byla na stejné nemovitosti čerpána dotace na termický ohřev vody, což je dle vyjádření Státního fondu životního prostředí České republiky s fotovoltaikou dle uvedeného článku pokynů nepovolená kombinace. Připomínám, že to byl jiný majitel a tento nový žadatel v podstatě s tím nemá nic společného.
Vážený pane ministře, rád bych se zeptal, zda je podle Ministerstva životního prostředí jako nadřízeného orgánu Státního fondu životního prostředí tento postup v souladu s pravidly pro čerpání dotací z výše uvedeného programu, a pokud ano, rád bych věděl, z jakého důvodu jsou pravidla pro čerpání podpory nastavena tímto způsobem? Z mého pohledu nedává žádnou logiku, aby čerpání podpory na ohřev teplé vody po šestnácti letech bránilo v podpoře na zřízení fotovoltaické elektrárny určené navíc ke zcela jinému účelu. Děkuji pěkně za vaši odpověď.

