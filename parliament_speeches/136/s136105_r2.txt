File: s136105.htm
Anchor: r2
Date: 36. schůze, 15. dubna 2025
Speaker: Poslanec Josef Bernard

Speech:
Poslanec Josef Bernard: Děkuji za slovo, pane předsedající. Dobrý den, dámy a pánové. Já přicházím s ryze technickou záležitostí, a to s návrhem časového harmonogramu projednávání vládního návrhu státního závěrečného účtu České republiky. Rozpočtový výbor projednal tento návrh harmonogramu na své 59. schůzi dne 2. dubna a přijal toto usnesení: "Rozpočtový výbor
I. doporučuje Poslanecké sněmovně, aby přijala následující usnesení. Poslanecká sněmovna:
1. stanoví harmonogram projednávání vládního návrhu státního závěrečného účtu České republiky za rok 2024 a jeho kapitol, včetně vztahu státního rozpočtu k rozpočtům státních fondů v roce 2024:
(i.) dále vláda předloží státní závěrečný účet Poslanecké sněmovny do 30. 4.,
ii. výbory projednají přikázané kapitoly a okruhy státního závěrečného účtu, včetně příspěvku do státních fondů do 29. 5.,
iii. výbory předají svá usnesení rozpočtovému výboru do 30. 5.,
iv. rozpočtový výbor projedná za účasti zpravodajů výboru usnesení výboru, respektive oponentní zprávu menšin, do 11. 6.,
v. nejvyšší kontrolní úřad předloží stanovisko k státnímu závěrečnému účtu Poslanecké sněmovny do 31. 8.,
vi. kontrolní výbor projedná stanovisko Nejvyššího kontrolního úřadu k návrhu státního závěrečného účtu a výsledek svého jednání předloží předsedkyni Poslanecké sněmovny, termín ve výborovém týdnu následujícím po předložení stanoviska NKÚ,
vii. rozpočtový výbor projedná vládní návrh státního závěrečného účtu jako celek, včetně stanoviska NKÚ, a připraví návrh usnesení pro Poslaneckou sněmovnu, termín ve výborovém týdnu následujícím po předložení stanoviska NKÚ,
viii. rozpočtový výbor předloží předsedkyni Poslanecké sněmovny své usnesení, popřípadě oponentní zprávu, bezprostředně po zpracování výsledků jednání,
ix. poslanecká sněmovna jedná o státním závěrečném účtu a o usneseních rozpočtového a kontrolního výboru na schůzi Sněmovny nejpozději před třetím čtením návrhu zákona o státním rozpočtu;
II. přikazuje k projednání
1. vládní návrh státního závěrečného účtu České republiky za rok 2024, včetně souhrnu kapitol a stanoviska Nejvyššího kontrolního úřadu rozpočtovému výboru a stanoviska Nejvyššího kontrolního úřadu k vládnímu návrhu státního závěrečného účtu České republiky za rok 2024 kontrolnímu výboru,
2. kapitoly státního závěrečného účtu, včetně vztahu státního rozpočtu k rozpočtům státních fondů v roce 2024, jednotlivým výborům Poslanecké sněmovny takto:" Tady si dovolím nenačítat jednotlivé výbory. Odkážu se na usnesení rozpočtového výboru číslo 475, které máte všichni k dispozici elektronicky. "Rozpočtový výbor dále:
III. doporučuje předsedkyni Poslanecké sněmovny zařadit vládní návrh státního závěrečného účtu České republiky za rok 2024 do návrhu pořadu schůze Poslanecké sněmovny na nejbližší schůzi následující po projednání ve výborech." Takže to je z mé strany vše. Prosím o případné hlasování.

