File: s136147.htm
Anchor: r13
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, paní předsedkyně. Tak myslím, že jsme to všichni pochopili, že to byl jenom manévr odlákání pozornosti, že když už nechcete, aby se mluvilo o penězích, které jdou přes lesnictví do Agrofertu, o těch zakázkách, které jsou legálně pochybné, tak se vytáhne nějaká digitalizace, nebo se vytáhne Hřib, nebo já nevím, se vytáhne migrace nebo co se vždycky hodí - Green Deal, ano, také oblíbené oblíbený téma. Mimochodem, miluje to ruská propaganda, že ano, tahle témata. Takže to je odlákávání pozornosti. My máme na programu lesy a logicky chceme vědět, proč ty peníze, které měly jít do českých lesů, šly všechny přes firmu Agrofert, přes holding Uniles, přes ten jeden velký holding, který tedy vlastní váš pan předseda, a vy jste jenom odvedli pozornost ke stavebnímu řízení, aby se tady neřešila problematika deagrofertizace, kterou vláda slíbila, pan premiér k tomu vystupoval před minulými volbami. Říkal, jak se bude řešit střet zájmů, který je nepochybný, černý na bílém, všechno to veřejně takto deklamoval, ale když jsme potom viděli, jakým způsobem vláda řeší deagrofertizaci v praxi, tak je to skutek utek. ***
