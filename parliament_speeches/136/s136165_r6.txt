File: s136165.htm
Anchor: r6
Date: 36. schůze, 15. dubna 2025
Speaker: Poslanec Ivan Adamec

Speech:
Poslanec Ivan Adamec: Pane ministře, moc děkuji. Dámy a pánové, já budu velmi stručný. Já jsem tady podával pozměňovací návrh, který se týká dětských ozdravoven. Je to téma, které rezonuje v našem kraji, a já moc dobře si uvědomuji to, že za prvé do zdravotnických zákonů nikdy nemluvím, protože to není můj obor, nicméně ten problém tady existuje a já jsem chtěl, aby ten pozměňovací návrh nastartoval debatu, jak to uděláme.
Nejdřív jsme ty ozdravovny vyškrtli ze zdravotnických zařízení, což je podle mě správně, a teďka tímhletím dalším krokem vlastně nemáme garantováno zákonem financování. Ty dětské ozdravovny, protože my jsme v Krkonoších, tam jezdí děti z celé republiky, a je potřeba k tomu říct to B, jak udržet dětské ozdravovny v chodu a kde na to vezmeme. Já jsem chtěl moc poprosit pana ministra, jestli by návrh toho řešení nám tady asi aspoň nenastínil. Pokud ne, pak budu muset pro ten pozměňovací návrh hlasovat a budu nutit i své kolegy, aby pro to zvedli ruku, což si nemyslím, že je nutné v tuto chvíli. Jenom bych chtěl odpověď na to, jak ty zdravotní pojišťovny zafinancujeme. To je všechno - jak ty dětské ozdravovny zafinancujeme. To je z mé strany všechno. Děkuji, stačí mi jedna věta a budu naprosto spokojený. Děkuji za pozornost.

