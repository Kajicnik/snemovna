File: s136101.htm
Anchor: r1
Date: 36. schůze, 15. dubna 2025
Speaker: Poslankyně Helena Válková

Speech:
Poslankyně Helena Válková:: Ano, děkuju, pane místopředsedo. Milé kolegyně, milí kolegové, já vás budu nudit, jsem si toho vědoma, ale po x-té, kterých žádám - a nejenom já, ale je to Rada vlády pro záležitosti romské menšiny, jsou to ženy, které byly nezákonně sterilizovány v minulosti - a máme tady tisk pod bodem 179, je to sněmovní tisk 849, je to vládní novela, kterou předložilo Ministerstvo zdravotnictví o veřejném zdravotním pojištění, a v rámci té novely - čili nikoliv jako přílepek, tam se to hodí - je i pozměňovací návrh poslankyň Válkové, Decroix - takže vidíte, nejsilnější opoziční a nejsilnější koaliční strana - který prodlužuje lhůtu, kdy mohou podat takto nezákonně sterilizované ženy žádost o odškodnění v souladu s rozhodnutím Nejvyššího správního soudu z roku 2024. S ohledem na to, že to vypadá, ten legislativní proces, jak vypadá, a že nemůžeme vyloučit, že třeba Senát k tomu ještě bude mít nějaké připomínky, samozřejmě nervozita narůstá.
Když se tedy dívám, že je to zařazené jako devátý bod na zítřek, tak si myslím, že tento zákon, který je velmi potřebný, by se v rámci novely zákona o veřejném zdravotním pojištění měl projednat jako první bod. To znamená, že navrhuji, pane místopředsedo, aby se přesunul ten bod, který je naplánovaný na zítřek až jako devátý bod po bodech, které asi budou velmi časově náročné, na první místo. Čili bod číslo 179, sněmovní tisk 849 o veřejném zdravotním pojištění, původně plánovaný jako devátý bod, aby byl prvním bodem zítřejšího třetího čtení.
A jenom na okraj, protože ještě mám časovou dotaci, i když malou, ale nevyužiji ji ani, tak jenom upozorňuju koalici, že ten zákon, který je až na 18. místě a který je novelou zákona o znalcích a znaleckých kancelářích, aniž bych navrhovala jeho předřazení, protože to je otázka ministra spravedlnosti, také hrozí, že když nebude projednaný a nenabyde účinnosti, jak se předpokládá, 1. ledna 2026, tak se nám zhroutí znalecký systém, a to by asi justice, a nejenom justice, ale i občané nechtěli, takže nechápu, proč je stále na posledních místech, kdy víme, že se na takové zákony už ani nedostane. Děkuji za pozornost. Takže první bod, děkuju.

