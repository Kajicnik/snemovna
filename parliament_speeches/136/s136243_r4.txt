File: s136243.htm
Anchor: r4
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně. Já mám otázku na pana bývalého tiskového mluvčího ODS, současného ministra a možná jednou budoucího předsedu této strany, a sice týkající se IT systémů na MPSV, IT systémů, které mají pomáhat na úřadech práce. A ta otázka ať zazní hned v úvodu, je jednoduchá: Pošlete na tyto systémy pořádný audit?
Protože, jak to popisují uživatelé, je to opravdu velice, velice nevstřícné. Článek v médiích, který začíná citací toho, jak se v tom systému úředníkům špatně pracuje, se jmenuje - cituji - "Lezete do pěti Nováků, než trefíte správného." Takhle úředníci tepou po třech měsících od ostrého startu digitalizace žádostí v nezaměstnanosti.
Jinými slovy, před třemi měsíci byl ten nový IT systém spuštěný, úředníci jsou z něj aktuálně velmi nešťastní, a to až natolik, že se rozhodli popsat, samozřejmě anonymně, že musí reálně pracovat ve vícero systémech, mají šibeniční termíny a systém se pořád upravuje. No a mě zajímá, protože se objevují v poslední době i obrovská podezření týkající se zakázek, které právě Ministerstvo práce a sociálních věcí přidělilo společnosti Tekies, a jsou to i věci, které se týkají věcí na digitalizaci stavebních řízení, tak mě zajímá, jestli když v této oblasti bylo věnováno tolik pozornosti různým auditům, tak bude proveden i zásadní audit fungování této části digitalizace státní správy. Bude to audit, který řekne, kdy přesně budou všechny nástroje v novém systému plně funkční? Bude to audit, který ukáže, kdy už konečně nebudou muset zaměstnanci pracovat paralelně ve dvou a více systémech? Děkuji (Předsedající: Čas.), pane ministře.

