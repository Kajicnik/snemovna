File: s136103.htm
Anchor: r4
Date: 36. schůze, 15. dubna 2025
Speaker: Poslanec Jan Síla

Speech:
Poslanec Jan Síla: Děkuji za slovo. Dámy a pánové, dovolte, abych taky navrhl nový bod, velmi důležitý podle mého názoru, o kterém se vůbec nehovoří a který ohrožuje prakticky veškeré občany této země, a je to ufinancovatelnost personalizované medicíny. Snižování dostupnosti zdravotní péče, kterou vidíme hlavně v regionech, v těch takzvaně strukturálně postižených regionech, kdy nemohou najít lidé registrujícího lékaře, jednak praktika, dětského lékaře, zubaře, dlouho čekají na vyšetření na CT, na magnetické rezonance, na operace, třeba TEP kyčle nebo kolen. Zvyšování nákladů veškerých vstupů do zdravotnictví počínaje léky a konče veškerými medicínskými technologiemi společně s klesající demografickou křivkou jsou příčinou podfinancování zdravotnictví. Zvyšování počtu seniorů, kteří spotřebovávají dvě třetiny všech prostředků ve zdravotnictví, bude do budoucna příčinou dalšího zvyšování potřeby financí.
A teď jde o to, jak z toho ven, jak to ufinancovat. Snižování nákladů a růst produktivity jsou důvodem vzniku převážné většiny inovativních postupů obecně. Medicína není v tomto ohledu výjimkou. Inovace vždy snižují cenu lékařských zákroků, což bude v budoucnu díky biologickým a informačním technologiím stále výrazněji pokračovat.
Kde se tedy bere to neustálé zvyšování nákladů na zdravotní péči? Odpověď najdeme v takzvaném Jevonsově paradoxu, který zní: inovace umožňující nové zákroky zároveň zvyšují po nich poptávku. Například oplodnění in vitro. Před čtyřiceti lety se neplodnost neléčila, takže zdravotní náklady na ni byla nula.
Ekonom Don Boudreaux v roce 2012 sumarizoval některé z položek zdravotní péče, které obecně v osmdesátých letech nebyly dostupné a nyní na ně prostředky jsou, ale jsou velmi drahé, například léky na snížení cholesterolu, Prozac, cyklosporin, laserové operace očí, umělá srdce, magnetická rezonance, laparoskopie a tak dál. Tady by se dalo jmenovat hodně technologií.
Před pár lety by se nikomu ani nesnilo, že by se mohl dočíst o genech virů, které jsou ještě po letech schopny určit proběhlé infekční onemocnění. Pokud místo lékařova doporučení, cituji: Vezměte si aspirin, a pokud se vám přitíží, zavolejte mi, nyní pošlete vzorek své DNA na laboratorní analýzu, ze které vzejde medikace, což samozřejmě povede ke zvýšení nákladů.
A v této fázi se dostáváme k biotechnologiím, které jsou předpokladem nastupující nové éry zdravotnictví, a tou je takzvaná personalizovaná medicína. Tato je velmi drahá a je ufinancovatelná pouze díky pádu cen testu DNA, navíc v kombinaci se snižováním nákladů na výpočetní výkon počítačů v posledních desetiletích. První kompletní test lidského genomu proběhl před zhruba dvaceti lety a náklady se tenkrát vyšplhaly na stovky milionů, snad miliardu korun. Během pár let se cena testu snížila z desítek milionů na dnešních několik tisíc. Cena za testování jednotlivých genetických mutací je pak samozřejmě mnohem nižší než kompletní test genetické sekvence. Snížení ceny genetické analýzy pak logicky vede k jejímu většímu rozšíření. Předtím, než vám lékař předepíše nějaký lék, bude pro něj mnohem lepší ověřit si, zda vaše DNA není zatížena nějakou mutací, která by snížila schopnost léků či jej činila pro váš organismus dokonce škodlivým. ***
