File: s136158.htm
Anchor: r6
Date: 36. schůze, 15. dubna 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, pane místopředsedo. No, pan ministr Válek to už tady načal, když obhajoval svůj pozměňovací návrh, který předkládá spolu s poslankyní Zdenkou Němečkovou za ODS. Ten návrh, který má umožnit pacientům připlácet si za takzvanou lepší zdravotní péči nebo na materiál, se na první pohled může zdát jako krok k větší svobodě volby a zvýšení kvality zdravotní péče, ale ve skutečnosti však tento návrh přináší celou řadu rizik, která pan ministr tady nezmínil, která by mohla oslabit principy rovnosti a dostupnosti, na kterých naše zdravotnictví stojí.
Základní myšlenkou veřejného zdravotnictví je rovnost, tedy princip, že každý občan má mít přístup ke kvalitní zdravotní péči bez ohledu na svůj majetek či příjmovou situaci. Zavedením možnosti připlácet si za lepší péči nebo materiál se však tento princip narušuje. Otevření prostoru pro komercializaci zdravotnictví vytváří dvě kategorie pacientů - ty, kteří si mohou dovolit zaplatit více, a ty, kteří prostě na to nemají. Tento krok by vedl k postupnému snížení důvěry ve spravedlnost tohoto systému a mohl by vyvolat pocity nespravedlnosti a frustrace mezi pacienty, kteří by měli pocit, že dostávají méněcennou zdravotní péči. Zdravotní péče by měla být poskytována na základě zdravotního stavu pacienta, nikoliv na základě toho, jak je naditá jeho peněženka. Lékařská rozhodnutí musí být odborná a nezávislá. Jakmile však vstoupí do hry možnost finančních příplatků, existuje riziko, že se léčba začne řídit spíše ekonomickými zájmy než těmi medicínskými. Tento trend by mohl ohrozit samotnou podstatu lékařské profese a důvěru pacientů v nestrannost lékařů.
Návrh umožňující připlácení je faktickým krokem k privatizaci části zdravotnictví. I když autoři tvrdí, že jde jen o rozšíření možnosti, realita může být ve skutečnosti úplně jiná. Postupná komercializace může vést k tomu, že se základní standard péče začne postupně snižovat, zatímco kvalita se přesune do sféry placených služeb. To by mohlo vyústit ve dvě kategorie zdravotní péče, kde základ bude znamenat minimální standard a kvalitní péče bude dostupná jen pro bohaté. Ty nůžky se začnou prostě postupně rozevírat, vidíme to i v jiných oblastech, a začne se to, co je standard, posouvat směrem dolů.
Zavedení příplatků s sebou nese i další riziko vytvoření psychologické bariéry mezi pacienty. Ti, kteří si nemohou připlatit, mohou začít pociťovat stud nebo méněcennost. Může vzniknout atmosféra, kde si pacienti začnou myslet, že kdo neplatí, nedostane to nejlepší. Tato tichá diskriminace může vést k nižší důvěře v systém a k pocitu, že chudší občané jsou prostě méněcenní. Pan ministr Válek se už v minulosti několikrát nechal slyšet, že vznikne takzvané komerční připojištění, které by mohlo krýt právě tyto nadstandardní služby nebo materiály. Tento záměr však jen potvrzuje, komu by návrh skutečně prospěl: nikoliv pacientům, ale komerčním zdravotním pojišťovnám. ***
