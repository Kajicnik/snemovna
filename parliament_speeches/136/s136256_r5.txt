File: s136256.htm
Anchor: r5
Date: 36. schůze, 15. dubna 2025
Speaker: Poslankyně Alena Schillerová

Speech:
Poslankyně Alena Schillerová: Tak, děkuji za slovo, paní předsedkyně. Na pana poslance Nového už reagovat nebudu, jak jsem říkala, je to marné.
Ale na vás, pane poslanče Munzare, musím, prostřednictvím paní předsedkyně. Jsme spolu v rozpočtovém výboru, myslím si, že máme docela korektní vztahy, takže mně to stojí za to.
No, nemáte pravdu. Naběhl jste si na vidle. Mrkněte se do toho, do těch rozpočtových sešitů a podívejte se, jak rostou provozní výdaje za vaší vlády. Podívejte se, ten nárůst, neskutečný nárůst a co jste slibovali. Podívejte se na ta čísla, na těch 50 miliard, provozní výdaje, o kterých mluvím, ročně. Zkuste se podívat.
Já bych se fakt styděla. Já vím, že vy za to nemůžete, pane poslanče Munzare, prostřednictvím paní předsedkyně, takže nechci na vás útočit. Pan ministr financí je, jak jsem slyšela, v Japonsku, radši bych to samozřejmě říkala jemu. Podívejte se, co on tady zavedl za trend, když mluvíte o těch trendech. To tady nebylo za nikoho. Já jsem se tady hádala s exministrem Kalouskem do krve, ale oba jsme respektovali - ať to byl on a samozřejmě celá řada dalších předchůdců - oba jsme respektovali a všichni jakési rozpočtové poctivé řemeslo. Ten trend, který zavedl váš ministr financí, no, na ten doufám, že tato země rychle zapomene s jeho odchodem, který, jak doufám a věřím, se blíží. To nadhodnocování příjmů, to podhodnocování výdajů, mohla bych vám ty položky tady opakovat, každý rok je to dokola. Už musela o tom začít mluvit i ta Národní rozpočtová rada, celá řada expertů. To je něco neskutečného. Příští vláda, ať už v ní bude kdokoliv, ta prostě bude muset sednout a podívat se, jak to účetnictví vlastně vypadá toho státu. Já vám garantuju, že ten schodek není žádných 241 miliard, ale ten reálný schodek je kolem 300 miliard, takže prosím, prosím, vy radši o trendech pomlčte (Předsedající: Čas.), i když to není proti vám. Děkuji. (Potlesk v levé části sálu.)

