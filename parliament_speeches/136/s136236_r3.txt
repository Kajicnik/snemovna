File: s136236.htm
Anchor: r3
Date: 36. schůze, 15. dubna 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Pane poslanče, já za ty čtyři roky nebo tři roky od února 2022 jsem neobdržel jediný podnět od lidí, kterých se dotýká osud holocaustu. Já se můžu zeptat pana předsedy Federace židovských obcí, jestli Federace židovských obcí nesouhlasí s tím, aby na památníku Terezín byla vyvěšena ukrajinská vlajka. Myslím, že si, pane doktore, můžu odpovědět sám, že oni proti tomu nic nenamítají, protože to není překrytí aktuální situací. To je analogie, která je funkční.
Když my budeme lhostejní vůči útoku totalitního putinovského režimu vůči svobodné Ukrajině, tak říkáme, že byla v pořádku lhostejnost, se kterou se lidé tehdy stavěli proti útokům na židovské občany, na rasově označené spoluobčany. A povězme si, pane doktore, o tom, jak to vypadalo za Česko-Slovenska, za takzvané druhé republiky, kdy to byly tehdejší československé organizace, které začaly vylučovat za Židy označené spoluobčany. Ta analogie je naprosto správná a případná, naprosto správná a případná.
Jedno z velkých poselství, které s sebou nese terezínské ghetto a Malá pevnost v Terezíně, je, že nesmíme být lhostejní. A pokud my budeme lhostejní vůči teroru, vůči teroru, který vykonává putinovské Rusko vůči svobodné Ukrajině, tak tím dáváme za pravdu tomu, že dáváme prostor k tomu, aby lhostejnost působila zlo.
Není to, pane poslanče, aktuální situace. Současná Ukrajina je země, ve které se dějí svobodné volby, jejíž prezident byl demokraticky zvolen. Nemá to nic společného s tím, co se dělo, zdůrazňuji politicky, nebo jaké byly politické struktury během druhé světové války. Pane doktore, já chápu, že s tím nesouhlasíte, já jsem vystudoval historii, vím, co se v té době odehrávalo, ale my se bavíme o svobodné demokratické zemi, o Ukrajině, která je bezohledně teroristicky napadaná putinovským Ruskem, a mluvím o lhostejnosti, která s sebou nese zlo.

