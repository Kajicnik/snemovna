File: s136239.htm
Anchor: r2
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten: Děkuji za slovo. Tak, vážený pane ministře, jsem rád, že jste přítomen.
Dámy a pánové, já bych se rád zeptal na informace ohledně ochranky pro našeho bývalého brankáře Dominika Haška, který se nějakým způsobem vyjádřil v médiích na adresu útočníka Ovečkina, který tedy měl mít nějaký rekord v severoamerické NHL a potom dále na vyjádření bývalého prezidenta Ruské federace Dmitrije Medveděva, že tedy doporučil nějakou ústavní léčbu.
Tak jsem se vás chtěl zeptat v této souvislosti, zda tedy nějakou ochranu Ochrannou službou České republiky za peníze daňových poplatníků bude dostávat každý, kdo dostane vícekrát pukem do hlavy, a zda tedy... Pokud se nějakým způsobem vyhraní proti jedné či druhé straně, protože jsem zachytil i vyjádření Dominika Haška na prezidenta Spojených států, poněkud hanlivé, tak jsem se chtěl zeptat, zda tedy ta fascinace těmi různými aktéry z různých světových stran, zda tedy je důvodem pro to, aby byla přidělen ochranka.
Dále jsem si tak nějak zjišťoval z veřejně dostupných zdrojů, samozřejmě to nemohu ověřit, ale vzhledem k tomu, že Dominik Hašek za své angažmá ve Spartaku Moskva mohl vydělat až 3 miliony eur, což je ekvivalent zhruba nějakých 75 milionů korun, tak zda tedy tu ochranku má platit daňový poplatník v České republice, nebo zda není lepší zvážit, zda tedy (Předsedající: Čas.) po těch ranách by neměl zvážit nějakou léčbu do hlavy.

