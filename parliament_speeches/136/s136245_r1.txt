File: s136245.htm
Anchor: r1
Date: 36. schůze, 15. dubna 2025
Speaker: Poslanec Igor Hendrych

Speech:
Poslanec Igor Hendrych: Děkuji za slovo, vážený pane místopředsedo. Vážený pane ministře, dámy a pánové, já do značné míry navážu na svého předřečníka, protože má interpelace míří na ministra spravedlnosti Pavla Blažka, který tu bohužel není, v podstatě ve stejné věci. Ministr Blažek, respektive Ministerstvo spravedlnosti, je gesčně nadřízeno Vězeňské službě České republiky, což je bezpečnostní sbor, a já podle informací, které mám, oficiálních už dneska, protože jsem dostal do ruky analýzu vlastně toho, jaký je rozdíl mezi platy příslušníků policie, hasičského záchranného sboru a armády, tak já se pana ministra spravedlnosti ptám, proč ta analýza se nevěnovala také Vězeňské službě České republiky. Ve Vězeňské službě České republiky dlouhodobě chybí lidé jak na pozici občanských zaměstnanců, ale tak především na pozici příslušníků ve služebním poměru. Osciluje to někde kolem nějakých 800 až 900 lidí. Ty problémy jsou někdy tak závažné, že například v Praze ve věznici Pankrác, pokud by tam nejezdily posily z jiných věznic z regionů, tak by ten Pankrác ani nemohl fungovat. Už se tam zavřel před nějakým rokem detenční ústav, byl zakonzervován a ti chovanci z detenčního ústavu se přesunuli do Brna a do Opavy právě v důsledku toho, že chyběli příslušníci.
Mě by zajímalo tedy, jestli je spokojen s tím, že analýza se nevěnovala Vězeňské službě, že to je v pořádku, že Vězeňská služba si nezaslouží, aby se její platy porovnaly s ostatními bezpečnostními sbory, respektive s Armádou České republiky, nebo jak tedy tuhletu situaci vidí, a zdali bude aktivní při vyjednávání vlastně, které předpokládám, že brzy bude vlastně na úrovni všech gesčních ministrů, kteří mají pod sebou nějaké bezpečnostní složky státu, a bude se snažit i pro tu Vězeňskou službu v podstatě získat prostředky tak, aby to bylo srovnatelné právě s Armádou České republiky. Děkuju.

