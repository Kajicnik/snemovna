File: s136017.htm
Anchor: r2
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten:: Děkuji za slovo, paní předsedající. Vážení ministři... (Hovoří mimo mikrofon k ministryni Černochové.) Vážení kolegové poslanci, poslankyně, dámy a pánové, dovolte, abych navrhl bod s názvem Koalice ochotných. Já bych se chtěl... Bylo by asi pravděpodobně dobré, kdybychom si tady vyjasnili v Poslanecké sněmovně, zda tedy se státy, jako je Velká Británie, Francie, Německo, Litva, Lotyšsko, jestli i Česká republika se zúčastní nějakých akcí na území Ukrajiny. Myslím si, že by bylo fér to našim občanům před volbami sdělit, zda tedy tato vláda chce nějakým způsobem vyslat naše vojáky na Ukrajinu, byť do jakékoliv mise, protože já jsem sice zachytil, že Česká republika je v Koalici ochotných, tedy dodáváte zbraně, střelivo, munici, ale co se týká toho vyslání, ještě nebyl takzvaně vyslán ten signál, zda tedy skutečně česká vláda v tomto složení do toho půjde, nebo nikoliv. Já si osobně myslím, že je to natolik důležité téma pro občany v České republice - a myslím si, že asi nikdo z nich by nechtěl, abychom byli nějakým způsobem zapojeni do toho konfliktu na Ukrajině - tak aby se to dozvěděli, abychom si to tady vyříkali na plénu Poslanecké sněmovny, takže mi dovolte, abych navrhl jeho zařazení dnes jako poslední bod jednání. Děkuju.

