File: s136163.htm
Anchor: r2
Date: 36. schůze, 15. dubna 2025
Speaker: Poslanec Miloslav Janulík

Speech:
Poslanec Miloslav Janulík: Děkuju za slovo, pane předsedající. No, nebudu asi ani dlouhý, ani nijak objevný a nebudu zabíhat do detailů a podrobností.
Jenom pro vážené posluchače, jestli to někdo poslouchá: celý ten tisk má 227 stran, je to velmi, velmi obtížný text, takže evidentně všichni, co jsme se s tím snažili a co jsme se tím prokousávali, jsme si z toho něco vzali. Ale moje otázka třeba, taková kardinální, zní: Proč? Proč vlastně toto, tato novela tady teď je? Pro to, aby se splnila nějaká čárka, že se teda něco udělalo? Protože já žádné úplně strašně akutní důvody pro tuto novelu vůbec v tom zdravotnictví nevidím. Zdravotnictví funguje, funguje tak, jak funguje, to znamená, když se pořád porovnáváme s někým, na rozdíl od jiných států funguje velice dobře. To, že funguje tak dobře, je souběh samozřejmě mnoha, mnoha věcí, ale jedna z těch úplně nejzávažnějších je, že to zdravotníci dělají, protože je to baví, protože kdyby to měli dělat pro peníze, tak to asi dělat nebudou.
Všude jinde zdravotníci a lékaři bych řekl patří k vyšší střední třídě, u nás tomu tak až tak tolik není, protože medicína nás opravdu není schopná na stará kolena zabezpečit tak, jak je to všude v Evropě. Takže znovu ta otázka: Proč teď? Já jsem z toho vycítil, z té novely, změnu systému, že se ten systém vlastně nenápadně překlápí na opravdu pojišťovenský systém, že pojišťovny budou rozhodovat o tom, o čem doteďka nerozhodovaly. V některých státech to tak je, že ony nakupují péči a pak de facto rozhodují o tom, co, za kolik svým pojištěncům. My jsme to doteďka takto neměli, my jsme vlastně poslední desítky let fungovali tak, že vlastně stát - já vím, že stošedesátka zákon ve státním zdravotnickém zařízení byl schválen tuším 15. dubna 1992, to si pamatuju velmi dobře, docela jsem na něho čekal - a ono de facto, když to tak vezmete, žádné privátní zdravotnictví moc nevzniklo u nás, jo? Protože my jsme tehdy byli položeni na oltář sociálního smíru jako zdravotníci a lékaři a ležíme na něm dodneška, na tom oltáři sociálního smíru. Vzpomeňte si, co způsobily třicetikorunové poplatky. Dneska se za to mnohde ani nevyčůráte, ale třicetikorunový poplatek znamenal úplnou bouři a nejmenovaná, dneska skoro neexistující strana na tom vyhrála volby, jo?
To, že vlastně dodneška kromě zubní péče, která, to už tady bylo zmiňované, že vlastně u doktora se platí zcela výjimečně, u toho běžného, a jenom za bych řekl okrajové věci, to víme všichni, o tom léta mluvíme, že podle OECD máme nejnižší podíl spoluúčasti pacientů, a tady touto v uvozovkách, jak říká pan ministr, zásadní novelou se stejně nic nemění. Takže proč vlastně ta novela? Tam jsou ty - říkám ty, co překlápí na pojišťovny, pojišťovny mají rozhodovat.
A teď je tam to, na co já jsem tady poukazoval před jedenácti lety a měl jsem tady takovou novelku, že vlastně jestli si někdo chce něco zaplatit sám, z logiky věci by měl platit jenom ten rozdíl mezi tím, co mu uhradí zdravotní pojišťovna, tím, co to stojí, a to tehdy myslím si, že to byli lidovci, kteří mně to smetli, takže ani ten zdravý selský rozum tehdy nevyhrál. Obávám se, že nevyhraje ani dnes.
Ale jako co zásadního tedy nám to přinese? My víme, že teď řešíme hlavní problém, a to je, že nám stárnou lékaři - nejsou, hlavně nejsou praktici, nejsou praktici zejména pro děti a dorost, tam je situace katastrofální - ale zase, když to tak chvilku vydrží a klesající porodnost to vlastně vyřeší, protože děti nebudou, takže nebude potřeba tolik lékařů, zas musíme dát pozor, abychom to nepřestřelili a nenadělali mnoho pediatrů, kteří pak nebudou mít koho léčit.
Ale 1 milion občanů nemá praktického lékaře. A proč ho nemá, toho praktického lékaře? Protože ten obor je velmi neatraktivní. Ale ten problém řeší v podstatě celá Evropa, všichni to řeší různě, ale myslím si, že tam jsme se mohli poučit. Čili to zatraktivnění, to, že se někam budou alokovat peníze, většinou nás okamžitě napadne, že se tam alokují peníze a tím to přitáhne ty lidi. Ale to tady opakuju po stopadesáté první, klidně to budu opakovat ještě stopadesátkrát, že to musí být peníze, které zásadním způsobem změní životní úroveň účastníků, těch lékařů, protože tady ty v uvozovkách drobnosti, které jim neumožní si změnit život, je nedonutí jít někde do Horní, Dolní a tam si otevírat praxi. Samozřejmě všichni si stěžují, protože se mnozí pacienti začínají čím dál víc chovat, jako by zdravotníci a doktoři byli jejich majetkem, takže musí být kdykoliv k dispozici a tak dál, jako kdyby pro nás neplatily žádné lidské normy. Ten mladý lékař to nechce dělat, protože je tam uvázaný jako pes u boudy, nemůže si dlouho vybírat dovolenou a tak dál a tak dál, to má prostě svoje konsekvence, a hlavně, když to vydrží přiměřené množství let a zcela vyhoří, tak ho to nezabezpečí. Všude na západ od našich hranic kolegové, kteří vydrží dvacet, pětadvacet let privátní praxi, jsou zabezpečení na zbytek života a pak ještě tu praxi prodávají. U nás naše soukromé lékařské praxe jsou dneska v podstatě bezcenné a je to smutné, že po pětatřiceti letech nebo skoro šestatřiceti, že prostě jsme pořád v kruhu, že ty praxe nemají hodnotu žádnou, není to žádný kapitál, jaký by to měl být.
Ale znovu se vrátím v kruhu k tomu, k této novele - proč tedy vlastně vzniká tato novela, co takovým zásadním způsobem změní? No, podle mého názoru nezmění zásadním způsobem vůbec nic. Takže tady ty pozměňovací návrhy, paradoxně třeba od Pirátů, kteří nás v mém oboru porodnictví vrací anachronicky zpátky o čtyřicet roků, že budou sestry pediatrické s doktorkou chodit po maminách a vysvětlovat jim, jak se mají starat o děti, prostě to je cesta v čase čtyřicet let dozadu. Takhle to bývalo, a to si tedy rozhodně myslím, v dnešní době, kdy je prostor pro různé laktační a jiné poradkyně a tak dále a tak dále, je to nesmysl. Prostě zase se lidi, kteří o tom nic nevědí, ingerují do věcí, kterým vůbec nerozumí. Ale to je tady běžná nemoc, konkrétně v tomto parlamentu. ***
