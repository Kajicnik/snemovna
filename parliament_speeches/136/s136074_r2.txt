File: s136074.htm
Anchor: r2
Date: 36. schůze, 15. dubna 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka:: Děkuji moc. V rámci azylového zákona určitě budeme k tomu přistupovat konstruktivně, to vám můžu říct, nebudeme to nějakým způsobem hrotit, nicméně vy jste tady nebyl tu první hodinu a půl, proto já budu muset ještě v tuto chvíli reagovat na některé věci, které tady zazněly z úst pana ministra financí Zbyňka Stanjury, a uvést je na pravou míru, protože bylo neuvěřitelné, s čím tady pan ministr financí vystoupil, jaká používal čísla, a hlavně, jak manipuloval s určitými věcmi.
Nejprve samozřejmě - a to jsem si vyhledal, to je úplně jednoduché, nerozumím tomu, proč to pořád tady někdo používá - a to samozřejmě jaderná elektrárna versus Rosatom. Stačí si jenom vyhledat úplně jednoduchým - pár kliknutími na internetu - a tady v tuto chvíli vidíme, že v roce 2013 podnikl zahraniční cestu do Ruska premiér ODS Petr Nečas. Cituji: "Hlavním tématem alespoň na politické úrovni ale bude jaderná energetika, konkrétně stamiliardová zakázka na dostavbu Jaderné elektrárny Temelín, o niž se uchází ruský státní obr Rosatom prostřednictvím svých dceřiných společností." To byl v roce 2013 dohadovat za vládu, která tenkrát vládla, tehdejší ministerský předseda za ODS Petr Nečas.
Samozřejmě tady máme další, protože se tam dokonce sešel s druhým největším grázlem - v tuto chvíli - Ruska, a to Dmitrijem Medveděvem. "Petr Nečas se má v Moskvě setkat s ruským premiérem Medveděvem. Během cesty se představitelé české vlády podívají také na ruskou jadernou elektrárnu. Do Moskvy míří v době, která by měla být nejožehavější fází tendru na dostavbu Temelína. Podle původního časového rozsahu rozvrhu se má v září vybrat vítěz tendru na zakázku, jejíž cena je odhadovaná na 300 miliard korun."
Takhle to vypadalo před jedenácti, dvanácti lety, takže jenom je potřeba dodat tu pravdu, samozřejmě, protože vláda Andreje Babiše v životě nenavštívila Rusko, žádný představitel vlády Andreje Babiše tam nebyl, a je potřeba říkat věci na pravou míru, protože nálepky, které dělá tato vládní koalice vůči hnutí ANO, že je chce udělat nějakými proruskými, jsou absolutně, absolutně mimo.
Dalším důkazem toho je, že jsme v minulém volebním období vyhostili veškeré, všechny diplomaty v rámci ruské ambasády v Praze po tragédii, která byla ve Vrběticích. Během pár dnů jsme rozprášili ruskou ambasádu. Odpovědí Ruska na to bylo, že jsme se dostali na seznam nepřátel Ruska, a nerozumím tomu, když potom vy tady nálepkujete hnutí ANO tím, že dáváte tu na billboardy Babiše s Putinem, tu přemalujete "Česko, pro tebe všecko" na "Rusko, pro tebe všecko". Vy jste s ruskou stopou spjati tisíckrát více než kdokoliv z opozice a setkáváte se s těmi lidmi, které v tuto chvíli - a setkávali - kritizujete.
My jsme podpořili všechny věci, které se týkaly rusko-ukrajinského konfliktu, a dokonce jsme ze svého jako hnutí ANO dali 10 milionů korun na podporu Ukrajiny. My jsme podporovali veškerá usnesení, která tady byla, dokonce česko-americkou smlouvu, podpořili jsme svými hlasy 2procentní navýšení výdajů na obranu. Taktéž jsme ze svých rozpočtů a z osobního rozpočtu Andreje Babiše vyslali autobusy několik dnů po útoku Ruska na Ukrajinu pro tamní české migranty, kteří tam byli.
Takže my jsme udělali absolutní maximum, co se týká rusko-ukrajinského konfliktu z hlediska podpory této vlády, a podporujeme i nadále lex Ukrajina I, II, II, IV, V, VI, dokonce i lex Ukrajina VII. Neříkám, že nejsme kritičtí - jsme, ale vždycky nějakým způsobem to dáváme s koalicí dohromady.
(Já) se musím strašně smát, když tady pan ministr Stanjura říká, abychom spolupracovali vzájemně jako opozice a koalice na důležitých věcech, ale přitom víme, že vládní koalice není schopna se domluvit ani ona sama na klíčových věcech. Proč? No, protože je rozkročená zleva doprava, vůbec neví, která je, čí je, jakou má identitu, jakou má vizi, takže v tuto chvíli dneska tady schvalujeme zákon totálně levicový na podporu bydlení, který bude stát 1,5 miliardy z rozpočtu. Panu ministru financí to samozřejmě nevadí, že se udělá nějaká státní realitka a nevystaví se ani jeden metr čtvereční žádné nemovitosti, žádného bytu, ale bude tady říkat něco o spolupráci, stejně jako teď jsme to slyšeli u pana ministra Rakušana - a přitom víme, jak v minulém týdnu odešel pan ministr Válek z vlády jenom proto, že paní ministryně Černochová chtěla navýšit tuším peníze pro vojáky o 8 000. Urazil se, odešel, vláda je rozhádaná a neumí se dát dohromady ani u takovýchto základních věcí, ale bude kritizovat opozici, že s ní nedrží.
Co se týká té samotné složky obrana, tady už o tom několikrát hovořil náš předseda Andrej Babiš, hovořil o tom, jakým způsobem se řeší výdaje na obranu. Jenom připomenu, že ministryně Jana Černochová během dvou let podepsala tuším přes 37 000 smluv za 424 miliard korun, například známé polní kuchyně za 4 miliardy do roku 2031. Takhle bych mohl pokračovat jednu položku vedle druhé. A když my se chceme na to ptát a ptát veřejně, tak vy samozřejmě tu schůzi uzavřete. Není pravdou to, že my nechceme komunikovat - chceme, chceme komunikovat. Chceme komunikovat tady na půdě Poslanecké sněmovny a veřejně. Všichni totiž už dávno pochopili, ještě předtím, než vůbec nějaká volební kampaň začala, že vládní koalice si volební kampaň už začala dávno dělat. Vystoupení pana ministra financí na této půdě bylo jenom toho důkazem.
Takže například co se týká komunikace mezi opozicí a koalicí, my jsme chtěli tady veřejně komunikovat ohledně rozpočtu na obranu - vy jste tady tuto schůzi uzavřeli. Hodinu předtím jste nám o tom řekli na grémiu. Dokonce byl překvapený i pan prezident, který přišel, sám říkal, že se to dozvěděl hodinu předem a že bychom se neměli takhle překvapovat. Taky říkal, že očekával obecnou debatu o koncepci armády, co to znamená - a že obecná debata asi neobsahuje tajné informace, o tom víte, samozřejmě. Na jedné straně z nás děláte někoho, kdo podporuje Rusko - velmi lživě, hnusně a odporně tady toto říkáte - a na druhou stranu nám tady chcete říkat něco o tajných informacích? Vždyť vy si tady v tom absolutně protiřečíte. Takže my jenom chceme tady tuto debatu jednoduše transparentní, a ne za zavřenými dveřmi.
Co se týká dalších věcí, pan ministr tady říká - a obhajuje, což se samozřejmě mu nepovedlo - jak je chladnokrevný, jak má ramena, jak tady jako říká, bojuje za zájmy České republiky. No, já na to koukám s otevřenou pusou, protože vidím, že například co se týká Green Dealu, bojoval tak, že nám hrozí ETS dvojky, to znamená, zdražení všeho pro občany České republiky z hlediska zateplování domů nebo zvýšení cen pohonných hmot, to znamená, zdražení všeho - a bojovali tak, že tady toto ne aby zrušili, tady tento celý debakl ETS dvojek, to znamená, emisních povolenek pro občany, ale pouze ho odkopli do roku 2027. No, proč? Protože za jejich předsednictví tady toto všechno schválili. Takže pan ministr Stanjura tady říká něco - co sám potom obhajuje - něco, do čeho sám tady Českou republiku a její občany namočil. ***
