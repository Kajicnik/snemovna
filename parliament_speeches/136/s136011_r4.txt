File: s136011.htm
Anchor: r4
Date: 36. schůze, 15. dubna 2025
Speaker: Poslanec Igor Hendrych

Speech:
Poslanec Igor Hendrych:: Tak děkuji vám za slovo, vážená paní předsedající. Vážené dámy, vážení pánové, vážená paní ministryně, já jsem tady proto, abych navrhl nový bod pod názvem Finanční ohodnocení vojáků z povolání a příslušníků bezpečnostních sborů. Je to v podstatě reakce na odpověď na interpelaci, kterou jsem obdržel v minulém týdnu od předsedy vlády, pana Fialy, který na to interpelované mi píše tedy, že srovnání platů příslušníků bezpečnostních sborů a Armády České republiky v podstatě bylo analyzováno na pokyn vlády z 8. ledna 2025 a že se tím důsledně zabývají a tak dále. Já samozřejmě mám tu analýzu k dispozici, něco z ní tady budu asi používat nebo možná i citovat.
Mně v kontextu té odpovědi hned na první pohled zaujalo, že se ta analýza vůbec netýkala - kromě policistů, hasičů a vojáků - že se vůbec netýkala dalších bezpečnostních sborů. Vůbec nebylo zadáno... Ono se to v té analýze i píše, že se vůbec neanalyzovaly platy příslušníků Vězeňské služby České republiky, neanalyzovaly se platy příslušníků Celní správy a dalších bezpečnostních sborů, což je Generální inspekce bezpečnostních sborů, a také tajných služeb, když to řeknu takto obecně. To mě trošku překvapilo, protože jak Celní správa, tak zejména ta vojenská služba České republiky se rovněž potýká s problematickým náborem nových příslušníků a podle neoficiálních informací, které si samozřejmě jsem schopen zjistit, tak je na tom podobně jak ta Policie České republiky. To znamená, že výrazně zaostává za platy příslušníků Armády České republiky.
Takže za prvé, proč se to zabývalo, proč v podstatě ta analýza vycházela jenom z dat pro policii a pro Hasičský záchranný sbor a armádu? Proč se nezabývala i dalšími bezpečnostními sbory? Protože jak bylo několikrát řečeno vládními představiteli i samotným panem premiérem, tak vnitřní bezpečnost je jenom jedna a tu zahrnují tedy všechny bezpečnostní sbory, nejenom některé vybrané, takže tohle bych rád tady probral už s akcentem na to, že zrovna ta Vězeňská služba konkrétně v podstatě se potýká s permanentním nedostatkem příslušníků. Aktuálně jich chybí kolem sedmi set, osmi set a celkově těch příslušníků je 7 600. Pokud se podíváme na Celní správu, tak těch příslušníků jsou zhruba necelé 4 000, takže je to nezanedbatelné množství lidí, kteří se starají o naši vnitřní bezpečnost rovněž.
Já jsem se tady dočetl v té analýze poměrně překvapivý výrok. "Vzhledem k omezenému času pro zpracování této analýzy se analýza soustředí" a tak dál... pouze na specifickou část problému. Já si myslím, že tenhleten problém je tady již delší dobu. Vy jste na to měli tři roky, teprve 8. 1. jste zadali analýzu a pak tvrdíte, že na to byl omezený čas a tak dál. Já si nemyslím, že to je věc, která by se měla takovýmhle způsobem zužovat, a už vůbec nerozumím tomu, proč jste v podstatě vycházeli z roku 2023. Zadání přišlo 8. 1. 2025 a ta analýza nějaký pátek trvala v průběhu jara, takže nerozumím tomu, proč se nevycházelo z dat mnohem aktuálnějších, což je rok 2024.
To jsou důležité skutečnosti, které si myslím, že bychom měli tady na plénu Poslanecké sněmovny probrat, a myslím si, že velice urgentně, protože když to dám ještě do kontextu s dalšími výroky některých vládních představitelů, konkrétně paní ministryně obrany Černochové a pana ministra vnitra Rakušana, tak v podstatě při tom rozdílu, který aktuálně trvá mezi Policií a Armádou České republiky, který je zhruba mezi třemi a sedmi tisíci - cituji z analýzy - tak by se v podstatě měl nadále prohloubit. Armáda by měla podle toho, co tvrdila paní ministryně - bylo to ve sdělovacích prostředcích - by měli dostat vojáci nějakých osm, deset tisíc, a pan ministr Rakušan tvrdí, že policisté, hasiči by měli dostat čtyři tisíce. Současný problém, který tady máme, že ten rozdíl mezi armádou a těmi bezpečnostními sbory už je nyní, tak se tady tímhletím, pokud to tak bude, tak se ještě více prohloubí, což si myslím, že tedy rozhodně není dobře, a i ta analýza samozřejmě hovoří o tom, že dochází k tomu, že v podstatě si ty sbory - když to budu trošku parafrázovat - kanibalizují nábor těch svých příslušníků, a to je samozřejmě pro bezpečnost jako celek velice špatně.
Takže bych byl rád, kdybychom se k tomu vyjádřili, kdyby se k tomu vyjádřila paní ministryně Černochová - pokud bychom ten bod zařadili - pan ministr vnitra a řekli nám nějakou trošku širší koncepci, jak to tedy vidí s tím ohodnocením všech lidí, kteří se podílejí na bezpečnosti České republiky, jak na té vnitřní, tak na té vnější.
Pro forma, navrhoval bych to jako třetí bod dnešního jednání. Ještě jednou tedy zopakuju pro pana místopředsedu, že by se ten bod měl jmenovat Finanční ohodnocení příslušníků bezpečnostních sborů a Armády České republiky. Děkuji za pozornost.

