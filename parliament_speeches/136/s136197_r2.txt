File: s136197.htm
Anchor: r2
Date: 36. schůze, 15. dubna 2025
Speaker: Poslanec Bohuslav Svoboda

Speech:
Poslanec Bohuslav Svoboda: Hezký dobrý večer, paní předsedající, totéž i vám všem ostatním poslouchajícím. Trošičku z jiného soudku.
Za hlavní město Prahu jsme připravili pozměňovací návrh pod číslem 6651, který umožní prodloužit stanovisko EIA u některých staveb. Důvodem je, že na území hlavního města Prahy jsou stavby komunikací městského okruhu, Libeňské spojky a Radlické radiály, které jsou zařazeny mezi typy komunikací, kde stanovisko EIA nelze prodlužovat. V podmínkách hlavního města to ale znamená, že příprava dokumentace včetně biologického průzkumu, který samotný trvá rok a zahrnuje všechna čtyři roční období, několikaletý proces. Na ten navazuje oznámení o projednání záměru. Ze zkušenosti s obdobnými stavbami by vlastní projednání vzhledem k složitosti území trvalo několik let, a protože teď došlo ke změně, že EIA nelze u pražských komunikací prodloužit, protože jsou považovány za komunikace I. a II. třídy, ačkoliv jsou to městské komunikace, žádáme o tuto výjimku pro Prahu, abychom mohli pokračovat ve stavbě městského okruhu. Děkuji.

