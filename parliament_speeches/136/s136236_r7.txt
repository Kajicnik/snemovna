File: s136236.htm
Anchor: r7
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuju. Já se na pana ministra obracím v této interpelaci s názvem Jak to, že náhubkový zákon od ODS a ANO zastavil až pirát Michálek? Protože on je bývalý zkušený tiskový mluvčí ODS a nyní není jenom ministrem, ale určitě i jedním z možných budoucích předsedů Občanské demokratické strany, mě by tedy zajímalo, co soudí o tom, že pánové poslanci Vondráček, Benda a Blažek, čili zástupci hnutí ANO i zástupci strany ODS chtějí před veřejností utajit, kdo figuruje v korupčních kauzách. Novinářům, kteří zveřejní totožnost trestně stíhaných, budou hrozit žaloby. Aspoň to byla realita 3. dubna tohoto roku, to je pár dní zpátky, realita na takzvaném ústavně-právním výboru.
Co se stalo? Na tom výboru byl prosazen návrh, aby novináři museli v závažných kauzách celé roky mlčet o tom, kdo je trestně stíhaný. Jinak by čelili žalobám a veřejnost by se nedozvěděla pravdu, kdo v takto závažných kauzách figuruje. Představit si to můžeme na případu nemocnice Motol a kauzy ředitele Ludvíka. On by ještě mohl vymáhat smazání článků o svých kauzách, takže proto by tento zákon reálně zavedl cenzuru a novinářům by jakožto hlídacímu psovi demokracie prostě nasadil náhubek.
Ten návrh byl schválen na ústavně-právním výboru hlasy SPOLU, tedy i ODS, ANO a STAN, a ministr spravedlnosti Pavel Blažek za ODS k tomuto návrhu pana Radka Vondráčka dal kladné stanovisko. Jediný proti hlasoval pirát Michálek. Já se proto ptám pana ministra, co říkáte na tento cenzurní návrh? Zajímá mě, jaký to je signál médiím a veřejnosti, a současně mě zajímá, jestli to je nějaké avízo budoucí spolupráce "Odsáno" (ODS a ANO). Děkuju.

