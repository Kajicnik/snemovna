File: s136090.htm
Anchor: r2
Date: 36. schůze, 15. dubna 2025
Speaker: Poslanec Jiří Mašek

Speech:
Poslanec Jiří Mašek:: Vážený pane místopředsedo, kolegyně a kolegové, pěkný večer. Skupina poslanců Fiala, Decroix, Rakušan, Dufek, Zuna a Letocha - řekl bych, že to je skupina šesti supermanů - nám předložila pozměňovací návrh o azylu. Vypadalo to nejdříve jako prezentace této skupiny s tím, že hlavním hrdinou měl být pan ministr vnitra, a měl dokázat, že chce s migrací opravdu něco udělat. Nakonec se ale ukázalo - pan ministr to tady přiznal - že to je úřednická iniciativa, že jde o zapracování migračního paktu do české legislativy. Víme dobře, že na tom pracuje Ministerstvo vnitra, konkrétně OAMP s paní ředitelkou Novotnou, určitě více než rok.
Také víme, že v minulém období, kdy jsme připravovali jiné zákony v oblasti bezpečnosti, to vypadalo úplně jinak. Byly to zbraňové zákony a my, tehdejší koalice, jsme opozici k tomu zvali. Byly pracovní skupiny a třeba tři čtvrtě roku se ty zákony připravovaly, konzultovaly dokonce nejenom na výborech, ale třeba i tady v aktech ta pracovní skupina. Vyměňovali jsme si názory, brali jsme opozici vážně, a potom z toho vznikla předloha, na které bylo možné se domluvit.
To, co jste udělali vy, je něco úplně jiného, je to svým způsobem strašné, protože pan ministr vnitra - já to mám v dobré paměti, protože na tom jednání Sněmovny jsem byl, když jsme paralelně sledovali to, co se děje v Lucemburku a když jsme se tady dozvídali z médií, že pan ministr tam podepsal migrační pakt. Tehdy jsem to byl já, kdo šel za ministrem Dvořákem, kterého často označujeme za zbytečného ministra, a on se výrazně posunul a poučil. Tehdy poměrně poctivě odpověděl, že on jako ministr ani ostatní ministři o tom vůbec nevědí a že na předchozí vládě ve Vimperku, která byla den předtím, než pan ministr vnitra odjel do Lucemburku, se o tom vůbec nehovořilo. Přesto pan ministr tam schválil migrační pakt. A když jsme to tady kritizovali, tak to mlžil dodatečně v následujících dnech, že to bylo po několika telefonátech s panem premiérem Fialou, respektive když už mu teklo hodně do bot, tak tvrdil, že navázal na politiku předchozího Andreje Babiše. Takže tam najednou bylo na co navazovat, a byly to jenom jenom výmluvy a lži. Tehdy se neudržela jednota Visegrádu a Česká republika tam selhala. Takže to už tady všechno bylo řečeno i mými předřečníky, ale je potřeba si to připomenout, protože taková jsou fakta.
To, co dneska tady pan ministr říká, co všechno obsahuje zákon o azylu, to jsou výborné věci, je to třeba předávání migrantů do třetích zemí. Ale podívejte se, jak to funguje. Jak funguje Itálie versus Albánie? Vždyť to vůbec nefunguje. Tam udělali za miliardy zařízení, převezli tam 20 lidí a zase je odvezli zpátky. Jak vypadá Velká Británie - není členem Evropské unie - s pokusem vyvážet migranty do Rwandy? Selhalo všechno. Tak si řekněme: jediné, komu to trošku vychází, je ten, kterého dneska hodně kritizujete, a to je pan prezident Trump, který se s tím nemazal (Potlesk poslanců ANO.) a do latinskoamerických zemí vypravil letadla s delikventy z řad migrantů. Byl pokus mu je vrátit, on zase hrozbou klasickou ekonomickou, cly a dalšími momenty to zvrátil a oni je najednou rádi začali přijímat. Takže tady my vedeme řeči a v jiném kontinentu se koná. To jsou třetí země.
Dál. Já řadu věcí vynechám, protože za mnou dneska bylo tolik kolegů z opozice i z koalice se mě ptát, jak to bude dlouhé, že jsem jim slíbil, že to fakt dlouhé nebude, takže já toho půlku vynechávám. Díky tomu, že jsme vám to neschválili v devadesátce, budeme mít prostor o tom jednat. A možná ještě teď, abych na to nezapomněl - právě proto, že toho prostoru považuji, že bude potřeba více, a budeme o tom muset déle jednat, tímto navrhuji prodloužení lhůt o 30 dnů, aby to bylo zaznamenáno na mikrofon. A protože jsem vám tím určitě udělal radost, tak budu dál pokračovat. ***
