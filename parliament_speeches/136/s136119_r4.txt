File: s136119.htm
Anchor: r4
Date: 36. schůze, 15. dubna 2025
Speaker: Poslankyně Taťána Malá

Speech:
Poslankyně Taťána Malá: Děkuji za slovo, paní předsedkyně. Jenom krátce se vyjádřím ještě k dětskému certifikátu, poprosím o jeho podporu, myslím, že ho tady velmi důkladně probrala kolegyně z podvýboru Bára Urbanová. Chtěla bych na tomto místě poděkovat panu ministru spravedlnosti a Ministerstvu spravedlnosti, že nám pomohlo ten návrh připravit, a také za tu diskusi. Současně jsem ráda i za tu trošku vyhrocenou mediální diskusi, protože nám pomohla v tom ten návrh ještě upravit tím pozměňovacím návrhem, který tady představila také kolegyně Bára Urbanová, který se týká toho pohlavního zneužití mladistvých pachatelů a úpravy těch volných živností, to považuju za důležité.
O tom dětském certifikátu už nebudu mluvit nějak do detailů, protože si myslím, že všechno podstatné zde již padlo, a případně, pokud se rozjede ještě nějaká diskuse, tak určitě na ni rádi odpovíme, ale budu se věnovat ještě jiné části novely trestního zákoníku, a to je můj pozměňovací návrh a pozměňovací návrh paní profesorky Válkové pod číslem 6417, ke kterému se potom přihlásím v podrobné rozpravě, který se týká skutkové podstaty trestného činu zanedbání povinné výživy. Já předkládám spolu s paní profesorkou pozměňovací návrh, který by měl zachovat trestnost § 196 odst. 2 trestního zákoníku, který se týká právě vyhýbání se plnění vyživovací povinnosti.
Podle mého názoru ta právní úprava, která je navržená pěti-, čtyřkoalicí, dneska už je podle mého názoru naprosto neakceptovatelná, a to z toho důvodu, že se jedná o dekriminalizaci neplacení výživného. Já jsem přesvědčena o tom, že v situaci, kdy jako stát neumíme efektivně vymáhat dlužné výživné, tak není na místě dekriminalizace. Určitě tady bude někdo argumentovat tím, že se jedná pouze o částečnou dekriminalizaci, protože v případě, že bude ten, komu je dluženo výživné, vystaven nouzi, tak ta kriminalizace je možná. Ale já si myslím, že je poměrně jasné a že je strašně nefér, abychom vystavovali rodiče, kteří nikdy nedopustí to, aby jejich dítě se dostalo do nouze tím způsobem, že druhý rodič neplatí výživné, tak abychom je tady tímto způsobem znevýhodňovali.
Co se týká možné kriminalizace a trestněprávního postihu neplatičů výživného, je potřeba si opravdu přiznat, že je to velmi často jediná páka samoživitelů na to, jak vymoci dlužné výživné na rodičích, kteří to výživné neplatí. Myslím si, že to neznamená, nebo já jsem přesvědčena o tom, že bychom ty pachatele neměli a priori zavírat do vězení, nicméně naprosté upuštění od té trestní sankce podle mého názoru není cestou. Je také potřeba říct, že těch pachatelů, kteří jsou ve vězení za neplacení výživného, je asi tři sta a drtivá většina z nich má ten trest v souběhu s jiným trestným činem, takže snaha o vyprázdnění českých věznic asi nebude úplně úspěšná. Nicméně ta realita, ta skutečnost v rámci České republiky je taková, že skutečně po podání trestního oznámení v drtivé většině ti dlužníci to dlužné výživné zaplatí.
Já prostě jsem přesvědčena o tom, že tahleta navrhovaná změna nevyprázdní české věznice, ale zásadně oslabí postavení samoživitelů. Tak chci poprosit, abyste zvážili podporu tomuto pozměňovacímu návrhu. Děkuji.

