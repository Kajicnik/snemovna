File: s136194.htm
Anchor: r1
Date: 36. schůze, 15. dubna 2025
Speaker: Poslanec Tomáš Helebrant

Speech:
Poslanec Tomáš Helebrant: Děkuji za slovo, paní předsedající. Vážení kolegové, vážené kolegyně, chtěl bych zareagovat - nebo doplnit svého předřečníka kolegu Richarda Brabce, vaším prostřednictvím, a dotknout se toho, kdo ten národní park chce, a že ho hlavně nechtějí ti lidé, kdo tam žijí. Národní park chce Ministerstvo životního prostředí, chce ho hejtmanka Středočeského kraje, ale nechtějí ho lidé, kteří tam žijí, což vyjádřili peticemi, které podepsalo tisíce lidí, podepsaly to stovky podnikatelů a firem, a dokonce na jednání, které iniciovala hejtmanka Středočeského kraje se zástupci obcí, 25 z 30 zástupců obcí odešlo z tohoto jednání, protože se chtěli bavit vůbec o tom, jestli národní park má vzniknout nebo nemá vzniknout, a hejtmanka s nimi o tom odmítla mluvit. To mi přijde strašné a dokazuje to, že lidé, kteří tam žijí, to skutečně nechtějí. Z vlastní zkušenosti - prožil jsem tam část života, stále tam jezdím, setkávám se s lidmi, tak můžu potvrdit, že ti lidé prostě o národní park nestojí. Oni si to vyzkoušeli v covidu, je to blízko Prahy, takže lidé, kteří jedou na Křivoklátsko, tam nezůstávají, navíc není tam pro ně připravená spousta penzionů, restaurací a takhle, a oni jsou zvyklí na to, že tam ti lidé prostě přijeli, akorát jim tam zanechali odpadky a odjeli. Prostě není to Šumava nebo Krkonoše, kde ti lidé zůstanou přes noc, je to v dojezdové vzdálenosti Prahy a ti lidé prostě, co tam žijí, o to nestojí. Křivoklátsko je v současné chvíli dostatečně chráněné, je tam chráněná krajinná oblast od sedmdesátých let, je tam biosférická rezervace UNESCO a vše funguje tak, jak má. V lese se prostě má hospodařit a nemáme čekat na to, až shoří nebo ho sežere brouk. Děkuji. (Potlesk v levé části sálu.)

