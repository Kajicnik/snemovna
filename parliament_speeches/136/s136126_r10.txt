File: s136126.htm
Anchor: r10
Date: 36. schůze, 15. dubna 2025
Speaker: Poslanec Aleš Dufek

Speech:
Poslanec Aleš Dufek: Budu stručný. Stihnu to během dvou minut. Čekal jsem, že kolegové z ODS se přihlásí ke svému pozměňovacímu návrhu z hlediska dětského certifikátu. Nepřihlásili se k němu, to znamená, chtěl bych říct jednu myšlenku, kterou jsem říkal už na ústavně-právním výboru. Z dětského certifikátu nejsem nadšený po odborné stránce. Možná že to je kompromisní řešení, možná že to takhle nakonec dopadne, nicméně já osobně jsem v posledních dvou letech navrhoval, abychom tento problém řešili rozšířením trestu zákazu činnosti ze současné maximální délky 10 let až na doživotí, abychom vlastně si přiznali, že se jedná o nějaký trest. Aby tito pachatelé těchto trestních deliktů mohli dostat třeba doživotní zákaz činnosti v pozici prostě vedoucího nějakých těch společenských dětských organizací. Stejně jako by to mohlo platit pro řidiče motorového vozidla, který pod vlivem alkoholu spáchá dopravní nehodu, kde budou smrtelné následky. I tohle šlo řešit nějakým doživotním zákazem činnosti řízení motorových vozidel. Takhle tam máme maximálně 10 let. Po polovině je někdy možné požádat o prominutí. Nic víc nedodávám.

