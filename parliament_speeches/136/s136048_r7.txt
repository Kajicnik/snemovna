File: s136048.htm
Anchor: r7
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan:: Děkuju, pane místopředsedo. Já vím, jak jste se na mě všichni podívali, jenomže... - že prodlužuju tu obecnou rozpravu - jenomže paní kolegyně, myslím si, že Ožanová, mně minule zase vyčítala, že jsem vůbec nevystoupil, tak by mně to řekla teď a ostatní kolegové se na mě zle dívají, že to prodlužuju, protože já vás určitě vyhecuju tím, abyste se přihlásila ještě k nějaké faktické, takže těm, kteří už si přáli, aby to skončilo, se omlouvám. Vám, paní poslankyně, plním přání na konci rozpravy, abych se vyjádřil.
Já možná u toho posunu nočního klidu, já jsem taky starostoval a s panem starostou jsme se tehdy viděli. Já mám tady pocit, jestli se nejedná trochu o nedorozumění, protože tohle není povinnost. To je jedna z dalších možností, jak si obec může upravit noční klid a posunout ho třeba jenom v měsíci červnu, anebo ho nemusí posunout vůbec. Není to nějak bezbřehé a ta právní úprava i vycházela z požadavku obcí. Mimochodem, tenhle návrh byl projednán, a to důkladně, i se Svazem měst a obcí, byl projednán i se Sdružením místních samospráv, rovněž jsme ho projednávali i s úřadem ombudsmana.
Zároveň je potřeba říci - a to jsem úplně nepochopil, ten argument - my to nadále přeci necháváme na obcích, my to nadále necháváme na jejich vyhláškách. Není pravda, že tahle změna nebude stanovena vyhláškou. Máme obce, které mají desítky nejrůznějších výjimek ze zákona o nočním klidu, a i v těchto případech musí už podle stávajícího zákona dojít vždy jen ke zkrácení nočního klidu, nikoli možnosti posunout délku nočního klidu. Takže tahle nová úprava může být šetrnější, bude zachován noční klid po těch osm hodin. Já jsem jenom nevěděl z té diskuse, jestli jsme se úplně pochopili, já jsem skutečně neměl pocit. Byl bych v tomhle případě poslední i se svojí zkušeností, co jsme řešili s nočním klidem a jak jsme se s tím natrápili, že bychom tady nějak invazivně vstupovali do pravomocí obcí. To rozhodně tedy nebyl záměr předkladatele, naopak to bylo rozšíření té možnosti jako takové.
Potom to automatizované řízení, já už asi nechci k úplně všemu, ale ten AI Act, nařízení EU, nám samozřejmě říká, že nemůže o takových rozhodnutích nebo taková rozhodnutí samotná činit umělá inteligence. Vždy je na konci člověk a ten návrh samozřejmě stanoví, že správní řízení, to znamená to samotné správní uvážení v tom koncovém rozhodování, samozřejmě nedělá za nás umělá inteligence, ale dělá to vždycky člověk.
Co se týká příspěvku na činnost, navrhuje se, aby příspěvek byl možností, nikoli povinností. Právní úprava je úplně stejná jako v případě obcí. To, jestli peníze poskytnou, nebo ne, to je otázka v tomhle případě rozpočtová a jejich rozhodnutí. Je to nenárokový příspěvek. Stát se může rozhodnout, zda a v jaké výši společenství přispěje na činnost. Vznik a fungování určitě -⁠⁠⁠⁠⁠⁠ nebo z našeho pohledu tedy, ne určitě z pohledu všech -⁠⁠⁠⁠⁠⁠ je v zájmu fungování státu.
Co je potřeba si ještě říct tady, registr společenství obcí, ale ten je úplně stejně na krajích, stejně jako je tam teď na krajích registr dobrovolných svazků obcí. Na tomhle se nic nemění nebo tady nemám pocit, že by tohle byla nějaká zvláštní novinka.
Co se týká změny účinnosti, respektive její posunutí, já bych to velmi nedoporučoval. Nedává to příliš smysl, protože rozpočet - a to víme, ať už je to na té státní úrovni, ale samozřejmě na té městské, lokální - připravujeme v těch letních měsících a pro letošní rok se toho žádné finance netýkají, proto je tedy vhodné, abychom připravili v létě podklady na to rozpočtové uvážení na příští rok a za rok, kdybychom to odložili, by to šlo úplně stejně, protože ta pravidla se opět v létě stanovují na ten následující rok, takže já tady ten praktický smysl posunutí té účinnosti skutečně v tuhle chvíli nevidím.
Jenom jedna poznámka, na rok 2026 se žádný příspěvek na přenesenou působnost poskytovat nebude. Právní agenda, na kterou by přenesená působnost šla aplikovat, v téhle chvíli není schválená. Bylo by to případně opatrovnictví a to by bylo placeno až zpětně, tedy na ten příští rok se žádná taková agenda nebo respektive žádné poskytnutí takových financí nechystá.
Já si myslím, že v téhle chvíli jsem řekl ty zásadní poznámky. Možná ještě jednu, že se nemá upravovat věcné právo stavby, tak já uznávám, že to není něco, co bychom řekli, že přímo souvisí se společenstvím, ale pokud tady máme v nějaké právní nejistotě, jak postupovat, víc jak 6 000 obcí, tak se domnívám, že je vhodné to v souvisejícím právním tisku upravit. Děkuji.

