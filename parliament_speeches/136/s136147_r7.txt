File: s136147.htm
Anchor: r7
Date: 36. schůze, 15. dubna 2025
Speaker: Poslankyně Margita Balaštíková

Speech:
Poslankyně Margita Balaštíková: Kolegyně a kolegové, prostřednictvím vás, paní předsedající, pan bývalý ministr Ministerstva pro místní rozvoj chtěl data. Tak prosím vás, tohle ministerstvo před osmi dny vydalo zprávu, že ta vaše legrácka stála stát už 182 milionů, stále nefunguje a nebude fungovat dříve než v roce 2028. A z těch vašich slavných předvolebních slibů a z těch slibů, kdy jste pořád tady u toho pultíku tvrdil, že všechno je OK, všechno pojede a není potřeba se bát, tak jste sliboval, že stavební povolení pro rodinný dům bude do měsíce a pro složitější stavby do 60 dnů, a mohu vám říci, že stále stavební úřady hlásí, že vyřizují žádosti z loňského jara a léta.
Takže, vážený pane kolego, vy jste to ještě prodloužil. Bylo to špatně, ale ještě jste to zhoršil. Stát to stojí peníze, a že to není vyčísleno, tak tady na to odpovídá také to ministerstvo, že ty škody zatím nedají vyčíslit. Já nevím, zda tu budete, až ty škody budou vyčísleny, ale očekávala bych, že tedy přispějete. Místo velké kampaně přispějete na škody, které jste způsobili, když jste tak dokonalý! (Potlesk poslanců ANO 2011.)

