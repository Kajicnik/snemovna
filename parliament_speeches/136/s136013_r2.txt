File: s136013.htm
Anchor: r2
Date: 36. schůze, 15. dubna 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo, vážená paní předsedající. Vážené dámy a vážení pánové, ráda bych navrhla nový bod s názvem Okamžité dofinancování škol a vzdělávání dětí v mateřských, základních a středních školách v roce 2025. Ten důvod je jednoduchý, zato velmi vážný. Školám chybí finance na provoz od září do konce tohoto roku. Vláda původně plánovala převést financování nepedagogických pracovníků na obce a kraje od 1. září roku 2025.Teď ale ministr Bek tento převod posouvá až na leden 2026, aniž by ale do škol poslal jedinou korunu navíc. Většina škol se spoléhala na slib pana ministra Beka, že v případě, že zákon nebude schválený nebo že bude posunutý, peníze do škol dorazí z vládní rozpočtové rezervy. Jenže ta už je vyčerpaná - mimo jiné i na dotace pro obnovitelné zdroje - a školy tak od září nemají z čeho platit uklízečky, kuchařky, školníky, správce budov, účetní a IT specialisty, zkrátka lidi, bez kterých se vzdělávání neobejde. Národní rozpočtová rada už dříve varovala, že v rozpočtu školství chybí 11 miliard korun. Podle odborníků z praxe to je možná ještě mnohem více a nejde jenom o mzdy, jedná se o pomůcky, učebnice, psychologickou podporu a bezpečný provoz škol. Vy tady chcete spouštět ve školách reformu, nové rámcové vzdělávací programy, ale stále po školách jenom chcete nějaké nové nároky, nové úkoly, nové požadavky, ale bez peněz, bez financování, v nejistotě, v chaosu.
Nikdo mi zatím neodpověděl na otázku, kterou jsem kladla, nedozvěděla jsem se odpověď ani od pana ministra financí, ani od pana ministra školství, kde vláda vezme peníze na dofinancování nepedagogických pracovníků od září tohoto roku? Tato otázka zůstává stále nezodpovězená. Vláda tvrdí, že jí záleží na moderním vzdělávání, ale bez základního financování to jsou jenom pouhé prázdné slogany. Nejedná se jenom o technický rozpočtový problém. Tady vidím totální selhání státu vůči dětem.
V této situaci, kdy 80 000 nepedagogických pracovníků netuší, jak a kým budou od září financováni, tak přichází vláda s další novinkou, která na 40 000 kuchařek ve školních jídelnách klade nové a nové, další požadavky, nové a nové povinnosti v jejich práci, které souvisí s novou, připravovanou vyhláškou ohledně školního stravování. Vy ty lidi nedokážete zaplatit, ale stále po nich jenom chcete nové úkoly, nové požadavky, nové povinnosti a zvyšující se nároky na jejich práci.
Ten můj navržený bod má jediný cíl: pojďme se otevřeně, věcně a s jasným záměrem pobavit o tom, jak zajistíte školám chybějící finanční prostředky na provoz od září do prosince tohoto roku. Děkuji za podporu při zařazení tohoto bodu.

