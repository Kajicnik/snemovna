File: s136002.htm
Anchor: r2
Date: 36. schůze, 15. dubna 2025
Speaker: Poslanec Andrej Babiš

Speech:
Poslanec Andrej Babiš:: Takže dobrý den, vážené poslankyně, vážení poslanci a hlavně vážení spoluobčané.
Zdravím návštěvu. (Hovoří ke galerii pro veřejnost.)
Já bych se chtěl vrátit k tématu, o kterém jsme slyšeli celý březen a vlastně slyšíme o tom každý den, a to je obranyschopnost naší země a bezpečnost našich občanů. Hnutí ANO se už čtyřikrát pokusilo vyvolat veřejnou debatu o bezpečnosti a obranyschopnosti České republiky na plénu Poslanecké sněmovny a koalice - vládní koalice - třikrát tuto debatu vetovala prostřednictvím pana předsedy Bendy a třikrát této diskusi zabránila, proto jsme svolali (Odmlka pro hluk v sále.) mimořádnou schůzi Sněmovny k obraně, kterou ale vládní strany zbaběle uzavřely před veřejností, a hlavně proto, že, vážení spoluobčané, oni nechtějí, abyste vy slyšeli ty naše dotazy, které jsou oprávněné - to jsou vaše peníze, daňoví poplatníci - takže je to jasné, že je to vlastně jenom píár kampaň, která začala dopisem pana premiéra, který nás zval na nějaké uzavřené jednání a v podstatě mluví o tom každý den - procenta na obranu, trvale straší válkou - takže je to normální kampaň. Proč to neříct tak, jak to je? Tato koalice se bojí, aby lidi slyšeli to, (na) co se chceme zeptat, takže by se neměli přece obávat toho, když je jasné, že ministři by měli i skládat účty Sněmovně a hlavně lidem, takže já vás chci jenom ubezpečit, že my ty otázky položíme dnes a budeme se k tomu stále vracet, protože... Pan premiér stále mluví o té bezpečnosti a obraně. Je důležité o tom mluvit, je o tom důležité mluvit z toho kontextu, že si myslíme - a když to dnes uslyšíte, tak budete se mnou souhlasit - že obrana nakupuje draze a netransparentně.
Já jsem si udělal velice podrobnou analýzu - tedy ne já, ale kolegové - ke státnímu závěrečnému účtu 2024, kde je řada nesrovnalostí a podivností, které naznačují, že investice do naší obranyschopnosti nejsou smysluplné ani transparentní ani strategické a že naopak bez rozmyslu a bez ohledu na skutečné potřeby naší armády rozhazují desítky miliard korun.
Vážení spoluobčané, vy dobře víte, že tahle vláda neustále manipuluje. Manipuluje všechno, hlavně manipuluje rozpočet. No a to, že lžou, tak to taky všichni dobře víme.
Začněme těmi procenty. Pan premiér dneska zase mluvil o nějaké křižovatce. Teďka dneska řekl, že nějaký restart bude a že to potrvá minimálně deset let - hrozná představa, že by tam byl ještě deset let (Ojedinělé pobavení v levé části jednacího sálu.) - a dneska zopakoval to, že dáváme dvě procenta HDP ročně na obranu a do roku 2030 chceme dosáhnout tří procent. Tak pojďme se podívat na rozpočet obrany tento rok. Pokud by samotná kapitola Ministerstva obrany měla dosáhnout tento rok na dvě procenta, musel by být rozpočet Ministerstva obrany 168 miliard podle makroekonomické predikce z dubna 2025. Pokud by se do dvou procent HDP započítávaly výdaje na obranu státu, jak bylo plánováno v rozpočtu na rok 2025, ve výši 6,4 miliardy - to je částka, kterou si tahle vláda vylepšuje uměle, ta dvě procenta, a přitom dobře ví, že když to pošle do NATO, tak jim to vyloučí, že jim to neuznají - takže pokud by to tak bylo, tak by rozpočet Ministerstva obrany byl 161,6 miliardy a celkově by se dostali na to číslo. Ale z toho vyplývá, že dneska Ministerstvu obrany chybí minimálně 7,2 miliardy, takže pan premiér stále mluví o dvou procentech a nemá ani na tento rok rozpočet ve výši dvě procenta HDP.
V případě, že by bylo z ostatních kapitol započteno... já vám přečtu ty ostatní kapitoly a budete se divit, co tam všechno oni namontovali. (Se smíchem.) (Částka) 6,4 (miliardy), jak bylo plánováno, a v případě, že ne - a je jasné, že NATO to nejspíš neuzná - tak dvě procenta by měla představovat... Samotná kapitola, chybí do dvou procent 13,6 miliardy. Takže pan premiér dneska znovu zopakoval dvě procenta, mluví o třech procentech a chybí mu 13,6 (miliardy), nebo pokud NATO bude tak hloupé, že mu uzná - a určitě mu to neuzná, protože mu to neuznávali ani v minulosti - ty neuvěřitelné věci, které oni tam započítávají, tak by to bylo 7,2 (miliardy). ***
