File: s136012.htm
Anchor: r2
Date: 36. schůze, 15. dubna 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Děkuju, pane místopředsedo. Vážené kolegyně a kolegové, byla jsem vyzvána panem kolegou poslancem, abych reagovala. Nemůžu reagovat na analýzu, kterou jsem já nezadávala, tak to počkejme na vyjádření pana ministra vnitra, ale můžu reagovat na některá vaše slova, kdy se pokoušíte srovnávat příslušníky bezpečnostních sborů s příslušníky Armády České republiky. To srovnání není možné, pane kolego, z několika důvodů, které se vám pokusím tady velmi stručně přiblížit.
Příslušníci bezpečnostních sborů mají pracovní smlouvu na dobu neurčitou. Příslušníci Armády České republiky mají kontrakt na dobu určitou, takže nejistotu, jestli po dvou letech, po čtyřech letech s nimi někdo ten závazek dál prodlouží.
Příslušníci armády z 80 procent pracují mimo místo svého bydliště a dojíždějí daleko za svým zaměstnáním. Příslušníci armády odjíždějí na mise, které trvají zpravidla půl roku. Chodí do různých kurzů, které také trvají měsíce. Když si spočtete, jak často bývá voják nebo vojákyně doma se svojí rodinou v místě svého bydliště, tak dojdete k velmi nízkým dnům na rozdíl od příslušníků bezpečnostních sborů. Tohle prostě je fakt, který teď tady neříkám, že bych si ta data tahala z prstu, ale tohle jsou opravdu dlouhodobá data a informace, které máme o příslušnících Armády České republiky.
Příslušníkům Armády České republiky nejsou propláceny přesčasy. Policistům, příslušníkům bezpečnostních sborů přesčasy propláceny jsou. Příslušníci Armády České republiky pracují 40 hodin týdně. Příslušníci bezpečnostních sborů pracují 37 a půl hodiny týdně, což když si spočítáte během toho jednoho měsíce, tak to máte vlastně o několik hodin víc, takže kdybyste přepočítával hodinovou mzdu, tak byste došel k úplně jiným číslům, než která jste tady před malou chvílí říkal.
V neposlední řadě, každé období života vojáka nebo příslušníka bezpečnostních sborů je vlastně jiné v tom smyslu jeho příjmů, protože například u vojáků z povolání, když svléknou po patnácti letech uniformu a jdou do civilu, tak se do jejich výsluhových nároků započítává pět posledních let - celých let, dokončených let - plat, který neobsahuje odměny, přesčasy ani jiné benefity, ale příslušníci bezpečnostních sborů mají zápočet z posledního roku, z té pozice, ve které příslušníci bezpečnostních sborů jsou, a to včetně odměn, včetně přesčasů, takže kdybyste se podíval na odměňování vojáků z povolání poté, co odejdou z armády, tak skutečně je to něco, co se nedá srovnávat s příslušníky bezpečnostních sborů.
Jestli ještě můžu - vidím, že jsem tady vyvolala debatu mezi kolegy z ANO (U poslance Hendrycha se sešel hlouček zainteresovaných spolustraníků.) - tak chci tady uvést na pravou míru to, co tady zaznělo, aby se tady dál nešířily dezinformace. Možná ještě jedna informace, která také by tady měla zaznít: V tom navýšení, které probíhalo v posledních letech, tak příslušníci armády měli navýšeno o 1 500, příslušníci bezpečnostních sborů o dva a půl tisíce. To bylo v těch posledních letech.
Já jenom bych chtěla poprosit, abychom měli v patrnosti tahleta data. Já jsem si dokonce nechávala i zpracovat studie, které se týkají našeho okolí, okolních států, jak jsou hodnoceni vojáci nebo příslušníci bezpečnostních sborů v zemích kolem nás, a vždycky to vychází ve prospěch vojáků. Vždycky vojáci mají vyšší platy než příslušníci bezpečnostních sborů. Mám tyto informace ze Slovenska, z Polska i z Německa, takže není to nic mimořádného.
Já bych tady chtěla říct, že já si velmi vážím práce všech lidí, kteří se rozhodli ve svém životě oblékat uniformu. Jako dlouholetá komunální politička vím, že i policie se potýká s nedostatkem lidí, že i policie řeší celou řadu svých problémů, které jsou spojeny s jejich službou, a rozhodně nejsem proti tomu, aby se jejich podmínky zlepšily, ale chci vás poprosit, abychom to opravdu nedávali do kontrastu s vojáky, protože nelze srovnávat nesrovnatelné. Děkuju za pozornost.

