File: s136219.htm
Anchor: r2
Date: 36. schůze, 15. dubna 2025
Speaker: Poslanec Lubomír Brož

Speech:
Poslanec Lubomír Brož: Děkuji, pane předsedající. Vážené kolegyně, vážení kolegové, navrhuji nový bod do programu jednání s názvem Prodej zámku Štiřín. O tomhletom tématu jsme tady už mluvili několikrát. Nicméně minulý týden proběhla další, již šestá dražba, již šestý pokus, tedy o dražbu tohoto zámku, za cenu 982 milionů korun. Nikdo se nepřihlásil. Připomenu, že první pokus o prodej tohoto zámku byl za 3,3 miliardy korun. To je naprosto alarmující situace, protože kam až ta cena půjde? Majetek, který si stát hodnotí na někde okolo 3 miliard korun, tak prodá za kolik nakonec? Za 500? Za 300? Nebo to někomu dá za korunu?
My si musíme odpovědět na tyhlety strategické otázky. A nyní je tím příkladem zámek Štiřín, na kterém je to úplně evidentní a jasné. Ale ve hře jsou další věci: zámek Veleslavín, Národní dům na Vinohradech, který se nepodařilo prodat také minulý týden za 760 milionů korun. Měli bychom si napsat nějaký krizový scénář.
Já jsem tady interpeloval ministra financí v téhleté oblasti a on mi vysvětlil, že ten postup je naprosto zákonný, že je naprosto všechno v pořádku. Holt těch památek máme hodně. Ale já si myslím, že k památkám nejde takhle přistupovat. V určitou chvíli bychom si měli dát otázku, jestli nezohlednit veřejnou prospěšnost prodeje a jeho využití před tím zákonným postupem?
My tady jsme to místo, kde se zákony v případě nějakých nedokonalostí a věcí mohou upravovat a měnit. Já si myslím, že tohleto je přesně ta situace, kdy bychom se k tomu nějakým způsobem měli postavit. To znamená, jde tam o to vůbec, za kolik ho tedy prodáme. Takže proto navrhuji tenhleten bod Prodej zámku Štiřín a navrhuji ho jako první bod po schváleném pořadu dne. Děkuji.

