File: s136015.htm
Anchor: r4
Date: 36. schůze, 15. dubna 2025
Speaker: Poslanec Petr Sadovský

Speech:
Poslanec Petr Sadovský:: Děkuji, paní předsedající. Kolegyně, kolegové, dovolte mi, abych předložil návrh na zařazení nového bodu do našeho jednání. Jde o Prošetření postupů ministra vnitra, pana Víta Rakušana, ve věci údajného zasahování do vyšetřování případu stíhaného podnikatele. Tento bod jednání považuji za nezbytný s ohledem na objasnění role pana ministra, a především s ohledem na jeho komunikaci a údajné ovlivňování činnosti Generální inspekce bezpečnostních sborů. Podle informací z médií měla Generální inspekce bezpečnostních sborů daný případ již prošetřit a odložit. Tento fakt měl být znám stíhanému podnikateli, který ministra Rakušana skrze dalšího člena STANu kontaktoval. Právník onoho podnikatele dále uvedl, že ministr Rakušan měl za úkol dohlédnout na GIBS, což údajně představuje jediný způsob, jak ovlivnit policejní práci.
Rád bych připomněl, že GIBS je nezávislá instituce, která podléhá premiérovi, ne panu ministrovi. Jakékoliv zapojení ministra vnitra do záležitostí GIBS tak vzbuzuje vážné otázky ohledně respektování její nezávislosti. Objevují se obavy, zda ministr vnitra nezneužívá své postavení tím, že zasahuje do těchto nezávislých procesů.
V této souvislosti bych rád položil několik klíčových otázek, na které by měl pan ministr poskytnout odpověď. Za prvé, jaké konkrétní kroky podnikl ministr v rámci komunikace s GIBS? Za druhé, jaký byl důvod k obcházení standardních postupů a zasahování do případu, který byl již uzavřen? A za třetí, jakým způsobem ministr vysvětluje své zapojení, zejména v záležitostech, které by měly zůstávat nezávislé? Doporučuji, aby pan ministr vnitra Vít Rakušan poskytl Poslanecké sněmovně podrobné vysvětlení svého postupu a důvody, které ho vedly k jeho zapojení do této kauzy.
Věřím, že tento bod je natolik důležitý, že podpoříte jeho zařazení jako první bod dnešního jednání. Děkuju vám za pozornost a doufám, že se nám podaří tuto situaci důkladně objasnit. Děkuji.

