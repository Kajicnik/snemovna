File: s136178.htm
Anchor: r8
Date: 36. schůze, 15. dubna 2025
Speaker: Poslanec Richard Brabec

Speech:
Poslanec Richard Brabec: Děkuju za slovo. Vážený pane předsedající, kolegyně, kolegové, i já budu mít svoje delší vystoupení za chvilku, ale dopředu říkám, že jsem strašně zvědav na názor Ministerstva životního prostředí, a je otázka, jestli nám to dnes řekne pan ministr. Ono asi to bude ještě samozřejmě na výboru projednáváno, ty návrhy, ale opravdu jsem na to zvědav, protože připojuji se k návrhu, že pokud by prošly pozměňovací návrhy pana kolegy Bureše, pana kolegy Bendla a pana kolegy Krejzy, tak to znamená naprostý rozval vůbec systému národních parků. Je velmi pravděpodobné, že bychom ztratili kategorizaci IUCN, tedy tu světovou kategorizaci národních parků. Je to prostě v tom, že národní parky, jak všichni víme, zabírají poměrně velmi malou část našeho území, je to zhruba 1,5 procenta, a z toho ještě ty nejpřísněji chráněné zóny jsou daleko menší, takže jsme rozhodně pod 1 procentem, a tam prostě musí fungovat převaha ochrany přírody a poměřování s jinými veřejnými zájmy je velmi složité.
To znamená, když teď prostě se bereme o nějakou mimoprodukční funkci lesa a tak dále a tak dále, v těch nejpřísněji chráněných zónách prostě musí být převaha ochrany přírody, a představa, jak dneska posuzujeme možnost, respektive objem dřevní hmoty, kterou odstraníme, abychom například snížili požární nebezpečí, tak se bavíme o milionech kubíků mrtvé dřevní hmoty, kterou vůbec si třeba neumím představit, jak by to někdo dělal technicky. Prostě jsou tam věci, já tomu říkám vlhký sen části ODS. Pamatuju si ještě Honzu Zahradníka, při vší úctě, byl to velmi solidní partner do debaty, ale to by byl právě konec ochrany přírody v národních parcích. Děkuju.

