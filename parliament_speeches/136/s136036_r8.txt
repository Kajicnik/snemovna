File: s136036.htm
Anchor: r8
Date: 36. schůze, 15. dubna 2025
Speaker: Poslanec Vojtěch Munzar

Speech:
Poslanec Vojtěch Munzar:: Tak děkuji za slovo pane předsedající. Pan kolega Heller mě trošku zaskočil. Úplně odvedl moje myšlenky od zákona o cestovním ruchu a od eTuristy. Zajímavé, musím se na ten pozměňovací návrh podívat, ale zpět k vážným věcem.
Já jsem se dnes přihlásil, protože chci opětovně dát návrh na takzvanou anonymizaci dat v systému eTurista. Už jsem se o tento pozměňovací návrh, dámy a pánové, pokoušel jednou, a to prostřednictvím výboru pro regionální rozvoj. Tam bohužel tento návrh nebyl podpořen. Původní novela, která nám tady je představovaná, totiž navrhuje, aby každý ubytovatel z každého zařízení, ať už se jedná o hotel, penzion, horskou chatu, chalupu, apartmán, tak by musel do centrální databáze evidovat každého hosta - jeho jméno, adresu, datum narození i číslo jeho dokladu - a nakazuje, aby tak učinil ten ubytovatel do 24 hodin od zahájení ubytování a do 24 hodin uvedl do systému eTurista, že takový turista zařízení opustil.
Dámy a pánové, pro mě je to velmi zásadní otázka. Stát nemá sledovat, kdo, kde, s kým, jak dlouho a v jakém zařízení se ubytoval. Do toho státu opravdu nic není. Není nikterak opodstatněné, aby Ministerstvo pro místní rozvoj získalo tak rozsáhlý přehled o soukromí ubytovaných osob a o soukromí našich občanů. Digitalizace státu je samozřejmě důležitá, ale nesmí probíhat za každou cenu, obzvláště je-li tou cenou ztráta soukromí. V naší slovutné Sněmovně by ochrana soukromí a ochrana osobní integrity našich občanů měla být vždy na prvotním místě. Každá databáze - i státní - je nabouratelná, a tím pádem zneužitelná. Přesvědčení, že zrovna databáze spravované v rukou státu nejsou ohrožené, je naivní, tudíž k takovému centrálnímu shromažďování citlivých osobních dat a citlivých údajů nemám výhrady jenom já, ale například i Úřad pro ochranu osobních údajů.
Jsem velmi rád, že po dlouhých diskusích s Ministerstvem pro místní rozvoj, i s panem ministrem osobně, bylo nakonec stanovisko k anonymizaci dat, pokud jsou mé informace správné, na výboru souhlasné. O to víc mě mrzí, že výbor pro veřejnou správu návrh na anonymizaci dat před druhým čtením nepodpořil, a to včetně hlasů opozice. ***
