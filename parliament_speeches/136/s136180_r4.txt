File: s136180.htm
Anchor: r4
Date: 36. schůze, 15. dubna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju za slovo, vážený pane místopředsedo. Pane ministře, kolegyně, kolegové, já upoutám vaši pozornost teď k trochu jinému tématu. Zaregistroval jsem, že už před delším časem se u tohoto sněmovního tisku objevil pozměňovací návrh pana poslance Babiše, kterým se snaží zakázat jako povolený způsob lovu norování lovu lišek, a vzhledem k tomu, že myslím, že máme dělat - a že se na tom shodne celá Sněmovna napříč poslaneckými kluby - věci legislativně a právně čistě a správně, tak já si tady teď dovolím odůvodnit pozměňovací návrh, ke kterému se potom přihlásím a který podávám jménem svým a jménem paní předsedkyně Markéty Pekarové Adamové. Ale v zásadě jedná se o totožnou věc, ke které směřuje pan poslanec Babiš, nicméně tak, jak to správně má být.
Zakázané způsoby lovu máme definované v mysliveckém zákoně a není jediný důvod, proč bychom tímto měli tuto věc přenášet do zákona č. 114 o ochraně přírody a krajiny, jak se pokusil svým pozměňovacím návrhem pan poslanec Babiš. Čili já předkládám pozměňovací návrh, kterým chceme tento způsob lovu zakázat. Vysvětlím ty důvody a vycházím skutečně z dat, která jsou veřejně dostupná. Podíl lišek ulovených norováním se za poslední myslivecký rok 2024 opět snížil na pouhých 3 933 kusů z 88 239 kusů ulovených lišek, což je méně než 5 procent. Například v roce 2004, to znamená před nějakými dvaceti lety, to bylo ještě 18 procent takto ulovených lišek. Ukazuje se, že lov lišek efektivnějším odstřelem za použití termovizních zaměřovačů je s ohledem na bezpečnost a efektivitu nejen nočního lovu stále více využíván a je správné k tomu přistoupit. Norování kromě toho vede ke stresu norovaných zvířat i loveckých psů samotných. Dochází velmi často k poranění, a to jak těch lišek, tak i těch psů, a hrozí tady i přenášení nemocí, jako je prašivina. Řada chovatelů nakonec právě z obavy o svého psa ustupuje od tohoto způsobu lovu.
A já tedy podávám pozměňovací návrh, ke kterému se přihlásím v podrobné rozpravě, kterým toto ale správně ukotvujeme do novely, respektive do zákona o myslivosti. To je asi celé a děkuji potom za podporu tohoto návrhu.

