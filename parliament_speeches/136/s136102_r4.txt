File: s136102.htm
Anchor: r4
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten:: Děkuji. Děkuji za slovo, pane předsedající. Vážená paní ministryně, vážení ministři, dámy a pánové, já bych tady rád navrhl bod s názvem Platy v bezpečnostních složkách, protože si myslím, že to je velmi důležité, a vzhledem k tomu, že vláda nebyla schopna na svém půdorysu, jednotliví ministři, se dohodnout, jakým způsobem budou navyšovány platy pro příslušníky různých bezpečnostních sborů, tak by asi bylo dobré, kdybychom si to tady vydiskutovali, a to z toho důvodu, že jsou zde určité bezpečnostní sbory, které jsou například pod Ministerstvem vnitra, tedy pod Vítem Rakušanem za hnutí STAN. Tam je nějaký příslib nějakého mírného zvýšení těch platů, nicméně stále to nekompenzuje kumulovanou inflaci, která zde vznikla za poslední tři roky.
Dále bych si dovolil navrhnout, abychom se zabývali tedy i dalšími otloukánky mezi bezpečnostními sbory, což je Vězeňská služba, kde tedy nemám zatím avizováno, že by se těmto příslušníkům mělo nějakým způsobem přidávat. Ono podle toho to také vypadá. To by mi tady možná kolegové, kteří mají na starosti vězeňství ve svých podvýborech, že by mi tady dali za pravdu, že tam skutečně také chybí stovky lidí. A neposlední, a to je tedy Ministerstvo spravedlnosti a pak pod Ministerstvem financí, tam je jeden velmi významný bezpečnostní sbor, což je Celní správa, a tam si myslím, že by to chtělo také přitlačit, protože vzhledem k tomu, že do státního rozpočtu výběry různých spotřebních daní a všechny ty věci, které s tím jsou spojeny, tam vyberou tedy pro stát 180 miliard korun a nakonec tam dochází k nějakým účelovým reorganizacím a k nějakému možnému eventuálnímu snižování pracovníků právě příslušníků Celní správy.
Takže mně to připadá, jako by si tady ta vláda dala za úkol zdecimovat všechny bezpečnostní sbory a bezpečnostní složky v České republice, vyjma Armády České republiky. Čest paní ministryni, že začíná něco dělat pro příslušníky Armády České republiky, protože ono v dnešní době, kdy hypotéka je dejme tomu někde - úroková sazba - 4,5, někde i k 5 procentům, tak ono je velmi těžké při refinancování hypotéky, když byl původní úrok někde okolo 2 - 2,5 procenta, v případě, že hypotéka se musela po letech zase přepočítat na aktuální úrok, tak z platů příslušníků bezpečnostních sborů to jde mnohdy velmi špatně sanovat, tyto úbytky peněz, protože při přepočtu hypotéky se může na začátku jednat dejme tomu o nějakých 12, 13 tisíc korun, ale pak po přepočítání, kdy úroková sazba a fixace skončí, to může vyběhnout také třeba na 20, 21 tisíc, a to už je potom problém pro příslušníka bezpečnostních sborů, a buďto si hledá jiné místo tam, kde ho jsou schopni zaplatit, anebo pak, pokud jedna složka, jako je Armáda České republiky, má výrazně lepší podmínky - já to vítám, samozřejmě - by měly souběžně s tím se zlepšit platové podmínky i v ostatních bezpečnostních sborech tak, aby nedocházelo ke kanibalizaci ostatních bezpečnostních sborů právě Armádou České republiky. ***
