File: s136199.htm
Anchor: r4
Date: 36. schůze, 15. dubna 2025
Speaker: Poslankyně Jana Krutáková

Speech:
Poslankyně Jana Krutáková: Děkuji, paní předsedající. Já jenom bych chtěla reagovat na slova pana kolegy Berkovce, zejména k tomu, jak se zmiňoval o jednání se středočeskou hejtmankou. Musím říct, že ta jednání byla započata už v roce 2021 a tehdy vlastně zastupitelstvo Středočeského kraje včetně opozice rozhodlo o podpoře vzniku Národního parku Křivoklátsko. Mezitím proběhlo několik setkání, ať už se zástupci Ministerstva životního prostředí, Středočeského kraje, Rady Státního fondu životního prostředí, dokonce v prosinci 2022 tady, na půdě výboru životního prostředí, jsem uspořádala setkání se všemi obcemi a se zástupci ať už ministerstva, agentury a podobně. A k tomu tolik zmiňovanému jednání, kdy zástupci obcí odešli, bych jenom chtěla říct, že to byla reakce vlastně při návštěvě pana prezidenta na Křivoklátsku. Pan prezident při jednání se starosty přislíbil, že se uspořádá setkání nad možností dotačních programů pro obce, které budou dotčeny přípravou národního parku. Toto společné pracovní setkání tedy Středočeský kraj zorganizoval. Zúčastnili se ho opět zástupci Státního fondu, agentury i Středočeského kraje. Nabídka společně pracovat však nebyla ze strany obcí bohužel přijata a obce jednání opustily. Tolik tedy z mé strany. Děkuji.

