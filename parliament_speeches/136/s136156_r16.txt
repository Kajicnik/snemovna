File: s136156.htm
Anchor: r16
Date: 36. schůze, 15. dubna 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek: Děkuji, vážený pane předsedající. Vážené kolegyně, vážení kolegové, dovolte mně, abych stručně uvedl návrh novely o veřejném zdravotním pojištění a měl pár drobných komentářů.
Jde o komplexní návrh novely zákona o veřejném zdravotním pojištění a dalších souvisejících zákonů, jejichž cílem je zlepšit efektivitu systému veřejného zdravotního pojištění a tím přispět také ke zlepšení dostupnosti hrazených zdravotních služeb. Po diskusi se sněmovní legislativou načtu také legislativně technické úpravy týkající se sladění předloženého návrhu se sněmovními tisky upravujícími mimo jiné i ustanovení, která jsou obsažena v právě pojmenovaném návrhu. Jedná se zejména o sladění se sněmovním tiskem číslo 704, v jehož rámci jsme řešili problematiku sociálně-zdravotního pomezí, a také tisků dalších - jenom připomínám, že mimo jiné také rozdělujeme zákon 48 na dva samostatné tisky, kdy zdravotnické prostředky jsou v samostatném tisku, aby mohly být lépe a dynamičtěji schvalovány v průběhu dalších volebních období. Návrh legislativně technických úprav bych pak načetl a přihlásil se k tomu.
Já bych si dovolil jenom okomentovat věc: tento zákon prošel řadou připomínek, ty byly načteny, prošel diskusí, odbornou diskusí - opravdu jsme ho připravovali pečlivě a dlouho - a já bych se zastavil u jednoho pozměňovacího návrhu, a (to) u pozměňovacího návrhu, který je velmi diskutován, a sice volby pacienta. ***
