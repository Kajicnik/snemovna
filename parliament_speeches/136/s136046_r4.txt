File: s136046.htm
Anchor: r4
Date: 36. schůze, 15. dubna 2025
Speaker: Poslanec Rudolf Salvetr

Speech:
Poslanec Rudolf Salvetr:: Děkuju za slovo pane předsedající. Já nebudu mluvit ke zdravotním rizikům, to není moje profese, ale proč jsem ten pozměňovací návrh připodepsal, přihlásil se k němu také, je praktický důvod, tak jak to dneska na obcích je. Obce mají dostatečný nástroj k tomu, aby mohly pořádání těchto akcí regulovat v těchto mantinelech, které máme k dispozici. Když si vezmu Klatovy - dvacet pět integrovaných obcí - ve chvíli, kdy je povolen jakýkoliv kulturní program do dvanácti hodin, do jedenácti, tak to platí na celé území obce, nejen na ty městské lázně nebo na klatovské náměstí.
Umíte si představit - v reakci na stanovisko ministerstva - že je také možné tu dobu nočního klidu prodloužit třeba ráno do osmi hodin, co se bude odehrávat? Až ten člověk, který vstává do práce nebo ráno chce začít něco dělat, se půjde dohadovat minutu po půlnoci s tím dotyčným, že neukončil slavnost, a ten dotyčný, který se celou noc zbavil, půjde minutu po šesté ráno tomu člověku hubovat, že ho vzbudil. Je to po dobu čtyř měsíců naprosto nesmyslné a schválně jsem se na to soustředil minulý týden, když jsme tu vyhlášku stanovovali, tak se jedná o deset dní v tom letním období, kdy jsme hluk prodlužovali.
Ta další praxe je městská policie. Velká armáda v Praze, v Plzni, ve velkých městech, ale města menší, okresní, jsou ráda, když mají ve službě čtyři, pět policistů v inkriminovaný čas a nejsou schopni toto pokrýt, takže nechme stávající úpravu, stávající možnosti, které pro obce dostačují.

