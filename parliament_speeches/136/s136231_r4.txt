File: s136231.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane poslanče, no, nejprve si musíme říct, jaká jsou fakta a jak to skutečně na pracovním trhu vypadá a jak to vypadá s těmi firmami. Myslím, že určitě nelze tady vytvářet dojem, že čelíme nebo je před námi nějaký masivní kolaps trhu práce, který snad vláda ignoruje. Realita je jiná. Já se tady opřu o konkrétní fakta.
Za prvé, máme jednu z nejnižších nezaměstnaností v Evropské unii. Ta v roce 2024 činila 2,6 procenta, což nás řadí mezi tři země s nejnižší nezaměstnaností a tam se pohybujeme dlouhodobě. Podle aktuálních údajů, které máme teď k dispozici ze začátku letošního roku, tak je nezaměstnanost 2,7 procenta. Ano, je tady určitá míra fluktuace, ale ta je typická pro jakoukoliv tržní ekonomiku a určitě se nedá mluvit o nějakém masivním propouštění nebo snad o nějakém kolapsu. Některé firmy se restrukturalizují, některé závody končí, ale zároveň v řadě okresů počet volných míst překračuje, převyšuje počet uchazečů.
Vzpomeňme si tady na určitou paniku kolem krachu Liberty Ostrava. Já neříkám, že nebyly namístě obavy - byl, byly, to prostě tak je - ale panika ne. Skončilo přes 2 000 lidí, přes 2 000 lidí, ale nezaměstnanost se nijak nezměnila, protože ti lidé prakticky hned našli práci jinde. To je fungující trh práce a ten tu máme a všude tam, kde je vůle k mobilitě, ochotě k rekvalifikaci, tak existují možnosti pracovního uplatnění. Stavebnictví, služby, IT, to jsou oblasti, kde všude se dlouhodobě potýkají s nedostatkem pracovních sil, což myslím, že je věc, kterou byste i v opoziční rétorice měli jako zahrnout do toho, že... ne, že nám tady něco jenom hrozí, ale že tady máme taky fakt nedostatek pracovních sil. A to vytváří určitou potom rovnováhu na pracovním trhu.
Pokud hovoříme o zaměstnanosti celkově, v roce 2024 mírně vzrostla, ve zpracovatelském průmyslu došlo k poklesu, ale tržní a antitržní služby tento vývoj dorovnaly, a v letošním roce očekáváme další dílčí růst zaměstnanosti. My používáme nástroje, které vláda má k dispozici, nesedíme se založenýma rukama, politika zaměstnanosti v této zemi funguje. Máme tady individuální podporu uchazečů, rekvalifikace, podporu v nezaměstnanosti. Vláda sleduje i regionální situaci, protože třeba tam, kde dojde k strukturálním změnám, například v důsledku transformace energeticky náročných provozů, tak tam zasahujeme a tam je takový zásah taky namístě. A tady zase máme připraveny regionální programy, přechodné zaměstnání, spolupracujeme s kraji, spolupracujeme s obcemi a to je důležité, protože kraje a obce znají specifika regionů nejlépe.
Vím, že jste vystoupili s nějakými příklady konkrétních firem. Jasně, konkrétní firmy občas omezují svoji výrobu a počet zaměstnanců, někdy v důsledku globálních změn, někdy v důsledku přesunu výroby jinam, přechodu na jinou technologii. Těch důvodů je víc, ale nedá se říct, že by u toho docházelo k masivnímu selhání pracovního trhu, protože ta situace je, jak jsem tady na číslech a konkrétních údajích ukázal, celostátně zvládnutelná.
Já opravdu, když mluvím se zahraničními investory, ale i s podnikateli, našimi, velkými, tak všichni říkají: máme problém sehnat dostatek pracovní síly. A to je velký problém mimo jiné proto, že očekáváme růst ekonomiky. My, naše ekonomika nevykazuje žádné zásadní problémy. Když to srovnáme s ekonomikou jiných zemí, tak prognózovaný růst nezávislými institucemi naší země je výrazně vyšší, a to samozřejmě vytváří určitý optimismus na trhu, optimismus u firem - a to zase bude vytvářet další pracovní místa. Takže ta situace rozhodně tak špatná není a tam, kde (v) dílčích segmentech k nějakým problémům dochází, tam máme nástroje na to, jak je řešit a jak je používáme.

