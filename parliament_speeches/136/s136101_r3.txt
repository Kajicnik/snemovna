File: s136101.htm
Anchor: r3
Date: 36. schůze, 15. dubna 2025
Speaker: Poslankyně Marie Pošarová

Speech:
Poslankyně Marie Pošarová:: Dobrý den, vážené poslankyně, vážení poslanci, já bych chtěla navrhnout nový bod, a to Český průmysl kolabuje a ptám se, kde je vláda? Český průmysl, tradičně jeden z pilířů naší ekonomiky, se ocitá na pokraji kolapsu. Výrobní podniky zavírají, firmy propouštějí, přichází o zakázky a jejich konkurenceschopnost klesá. Důvod? Vysoké ceny energií, přebujelá byrokracie, nedostatek státní podpory a zcela chybějící strategie, jak firmám skutečně pomoci přežít a růst. Zatímco vlády v Německu, Francii nebo Rakousku masivně investují do ochrany a rozvoje svého průmyslu, poskytují kompenzace za drahé energie, podporují modernizaci, digitalizaci a samozřejmě zelené technologie, česká vláda jen přihlíží. Místo konkrétních kroků přicházejí další sliby, místo reforem přibývá nová byrokracie a místo podpory zůstává jen nejistota. Malé a střední podniky, které tvoří páteř české ekonomiky, jsou nechány napospas trhu. Kde je systémová pomoc? Kde jsou pobídky pro inovace? Kde je plán, jak zajistit levnější a stabilní dodávky energií? Zatímco jinde už dávno běží investiční programy, u nás se stále analyzuje, diskutuje a připravuje, jenže průmysl nemá čas čekat.
A výsledek? České firmy přestávají být konkurenceschopné, ztrácíme odbytové trhy, zahraniční investoři se poohlíží jinde a zaměstnanci přicházejí o práci. Ekonomika slábne a s ní i vyhlídky celé země. Bez silného průmyslu nebudeme mít na důchody, na školství ani na zdravotnictví, a bez podpory dnes nebude koho zachraňovat zítra. Je nejvyšší čas jednat, ne slibovat. Vláda musí konečně pochopit, že přežití českého průmyslu není okrajová agenda, ale zásadní otázka pro budoucnost celé společnosti. Pokud budeme dál přehlížet varovné signály, ocitneme se za pár let v situaci, kdy už nebude co zachraňovat. A otázka zní, jestli si to uvědomuje současná vláda, nebo opravdu musí padnout celý průmysl, aby pochopila, že bez podpory nemáme budoucnost? Děkuji za zařazení, a když tak jako první bod dnešní schůze.

