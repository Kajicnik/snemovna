File: s136161.htm
Anchor: r4
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuju pěkně. Tak já jenom ještě jednou dovysvětlím to, co už jsem říkala, a sice že právě proto, že období šestinedělí je nesmírně citlivé, dojde ke spoustě změn, a současně je to období, kdy zejména prvorodičky samozřejmě nevědí, čím budou procházet, prostě je to všechno nové, tak ano, je potřeba i poradit a pomoci s věcmi, kde tady pan poslanec před chvílí říkal - ta žena nemá žádnou potřebu, jen neví - něco takového zhruba parafrázuji. Ale to je přesně ono, my předejdeme spoustě komplikací, když odborné poradenství bude dostupné.
A co se týče té bariéry, o tom jsem mluvila právě proto, že v jiných zemích je nějaký počet těch návštěv, který je hrazený z veřejného pojištění bez indikace lékařem. My bychom navrhovali tři návštěvy maximálně v období šestinedělí, a to prostě proto, že to naprosté většině lidí stačí. Garantuji vám, že to je přesně ten druh věci, návštěva doma v období, kdy každý chce být pokud možno v klidu, že si prostě to rozmyslí, jestli to potřebuje nebo ne. To není věc, co by si někdo jen tak z plezíru domlouval, že potřebuje návštěvu, poradu s kojením, poradu s péčí o hojící se jizvu a podobně.
A poslední věc - právě k tomu jsou porodní asistentky také kvalifikované, aby poznaly, kdy se na to mohou podívat a pomoci samy a kdy už skutečně je potřeba odeslat dotyčnou ženu k lékaři a kdy prostě nestačí dopomoc v tom domácím prostředí.
Jenom shrnu situaci, kdy máme zhruba čtvrtinu žen po císařském řezu a zhruba 20 procent žen, co přímo z porodnice odchází s problémy s kojením, s dokrmy a tak dále. Když víme, jak významně zdravotně prospěšné kojení je, jak je skvělé i pro vztah matky a dítěte, tak to máme podpořit všemi možnými způsoby. Děkuju.

