File: s136266.htm
Anchor: r12
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. No, ono je velmi jednoduché zjistit, jestli někdo v politice lže, nebo nelže. Stačí se podívat na množství pravomocných rozsudků, kterými byl odsouzen k tomu, že se má omluvit. Může si každá strana položit otázku, kolik takových pravomocných rozsudků má, nebo nemá. Moje kolegyně Olga Richterová má pravomocný rozsudek a ten pravomocný rozsudek jasně říká, že do žádné dobré pověsti nikoho nezasáhla. To je pravomocný rozsudek. Pak ti, kteří byli naopak pravomocně uznáni jako lháři, tak těm se může říkat bez problému, že lžou. To je rozdíl mezi nějakými spekulacemi a tím, co pravomocně rozsoudí soudy. Z toho je podle mě potřeba vycházet.
My dneska už máme v zákoně dávno napsáno, že kampaň má být vedena čestně a poctivě. Čestně a poctivě, tam je napsáno. Akorát se to evidentně nepropisuje do praxe, proto Ministerstvo vnitra přišlo s návrhem, a samozřejmě jsme ho řešili v koalici, aby existovaly nějaké sankce peněžité, protože politické strany dostávají za kampaně stovky milionů. Pokud se prolžou do parlamentu a soudy to samozřejmě potvrdí, protože o to se lze soudit, jako každé správní rozhodnutí, no tak samozřejmě mají přijít o část těch peněz, které dostaly od státu za politické kampaně. To je podle mě adekvátní, ale dobře, nějak to dopadlo.
Ale jenom prosím, pokud se budete obouvat do kolegyně Olgy Richterové, tak si zjistěte základní fakta, prostřednictvím paní předsedající. (Poznámky z pléna.)
Mám 10 sekund, tak já nevím, proč mi to vykládáte, proč mě přerušujete, takže budu se muset přihlásit asi znovu. Nevím. (Oživení v sále. Předsedající: Čas.) ***
