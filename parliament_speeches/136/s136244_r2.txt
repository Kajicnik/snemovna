File: s136244.htm
Anchor: r2
Date: 36. schůze, 15. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Vážený pane místopředsedo, vážené paní poslankyně, vážení páni poslanci, děkuji za otázky, které nepochybně míří k tématům, která zajímají širší rodičovskou veřejnost.
Začnu tou otázkou, která míří ke kurikulu, tedy ke vzdělávacím programům. Přiznám se, že tady nejsem úplně v komfortní situaci, protože jsem dědicem rozhodnutí, která padla před dvaceti lety. My jsme se před dvaceti lety rozhodli, že nebudeme mít jednotné osnovy, ale že budeme mít takzvané dvoustupňové kurikulum, kdy stát vlastně kontroluje jenom velmi obecně formulované výsledky vzdělávání, ale každá škola má prostor pro to, aby si vlastně stanovila vlastní vzdělávací program, školní vzdělávací program, který samozřejmě musí respektovat ten rámec, ale samozřejmě může docházet k tomu, na co upozorňuje paní poslankyně, že v jedné škole se trojčlenka začíná jindy probírat než v jiné škole.
Musím říci, že nejsem také odborníkem na kurikulum základní školy, ale v posledních dvou letech jsem byl samozřejmě vystaven jisté edukaci v této věci. Řada zemí si klade otázku, jestli taková volnost je vlastně správná, protože samozřejmě přináší určité bariéry třeba pro mobilitu populace a v řadě zemí existují určitá hnutí, která se snaží v tomto systému nalézt nějakou větší koordinaci mezi školami. Já považuji vlastně za rozumné východisko, ne návrat k těm jednotným osnovám, to si myslím, že bych jako ministr školství nemohl provádět bez konsenzu širší pedagogické veřejnosti, ale myslím si, že bylo přijato vlastně správné rozhodnutí o tom, že tentokrát změna vzdělávacího programu bude probíhat tak, že sice bude připraven ten rámcový vzdělávací program v té obecné rovině, ale budou také školám nabídnuty Národním pedagogickým institutem modelové školní vzdělávací programy s tím očekáváním, že řada škol se jimi bude více či méně řídit. Takže tentokrát možná ten výsledek bude přece jenom o něco jednotnější.
Vždy na druhé straně vah stojí ta potřeba otevřít prostor pro alternativní přístupy. Ne každé dítě je stejné, ne každému dítěti vyhovuje stejný pedagogický přístup. Pokud jde o zkoušky Cermatu, dobře víte, že já jsem po svém nástupu do funkce ministra školství považoval za nejdůležitější vlastně napravit to zaostávání v oblasti elektronizace přijímacích zkoušek. Já vnímám ty kritické hlasy k tomu, jak jsou nastaveny testy, na druhé straně ty testy mají i řadu obhájců. Myslím, že je potřeba, aby i širší veřejnost vnímala, že cílem přijímacích testů není to, aby je všichni složili, ale cílem je vytvořit pořadí dětí, podle kterého lze rozhodnout o přijetí těch, kteří budou tedy například studovat ten nebo onen obor na té oné střední škole. Je důležité, aby ty testy plnily tuto úlohu způsobem, který je spolehlivý, aby skutečně stanovily dobře to pořadí, a zároveň probíhá intenzivní odborná diskuse o proměně toho testování, která by měla zasáhnout nejenom to, že by ty testy se mohly konat před vlastně podáváním přihlášek, což by bylo určitě výhodou pro orientaci těch uchazečů, ale také se vede debata o jejich obsahu, na Ministerstvu školství k tomu funguje pracovní skupina.
Chvíle na tu větší změnu přijde tehdy, když budou zaváděny také nové vzdělávací programy pro střední školy. Teď jsme dokončili debatu o tom vzdělávacím programu pro základní školu, následuje revize oborové soustavy středních škol a práce na nových vzdělávacích programech. A tam je prostor pro to, abychom významněji změnili povahu těch testů. A mezi odborníky probíhá debata o tom, jak vyvážit vědomostní stránku těch testů s testováním obecných studijních předpokladů. To je téma skutečně pro seriózní odbornou debatu, ale myslím si, že v horizontu několika let dojde k zásadnější proměně toho přijímání jak z hlediska organizace těch přijímacích zkoušek, tak z hlediska jejich obsahu.

