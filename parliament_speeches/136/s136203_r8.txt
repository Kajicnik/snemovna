File: s136203.htm
Anchor: r8
Date: 36. schůze, 15. dubna 2025
Speaker: Poslanec Josef Bernard

Speech:
Poslanec Josef Bernard: Děkuju za slovo, paní předsedající. Dobrý den, dámy a pánové. No, já si myslím, že se točíme trošku v kruhu, a dovolte mi pár mých poznámek, protože jsem dobře poslouchal názory některých kolegů, zejména ze strany opozice.
Předně na úvod k norování, které tu zaznělo několikrát: norování je týrání zvířat a je jedno, jestli ho schválíme s Babišem, nebo s Pekarovou. Všichni se na tom shodněme, dejme to pryč, nepatří to do zákonodárství této země v 21. století.
Několikrát tu byla zmiňovaná Šumava. Já mám rodiče ze Šumavy, částečně zde žiju na Šumavě, šest let jsem v radě Národního parku Šumava. K jejímu jednání: vysoce profesionální, věcné, solidní. Nikdy se tam nestávalo, že by vědecká část rady národního parku nějak chtěla přetlačit tu část, která je zastupována obcemi. V tomto okamžiku souhlasím plně s exministrem Brabcem. Do toho, jak je nastaven proces jednání v radách národních parků, nezasahujme. Je to křehké a dobře to nyní funguje.
Co se týká názoru občanů na Národní park Šumava, taky tady hodně zaznělo, jak jsou lidé nespokojení. To poslední, co máme, je průzkum z konce roku 2024. Já jsem vytáhl ta základní data z tohoto průzkumu. Takže poslouchejte se mnou: 60 procent obyvatel národního parku, tedy obcí z národního parku, je s národním parkem spokojeno, 77 procent je spokojeno s ochranou přírody, 67 procent pozitivně vnímá přínos národního parku, 71 procent považuje zřízení národního parku za smysluplné, 66 procent obyvatel si myslí, že turismus má pozitivní dopad na region. Tolik příklady z Národního parku Šumava, který tu několikrát zazněl.
Zazněl tu kůrovec, Kyrill, já nevím přesně, kdy ten Kyrill byl (Předsedající: Čas.), tuším, že... Už je to, už je čas (Předsedající: Ano, už je čas.), tak já si to nechám na příští moji poznámku. Děkuju, paní předsedající.

