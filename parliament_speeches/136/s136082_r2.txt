File: s136082.htm
Anchor: r2
Date: 36. schůze, 15. dubna 2025
Speaker: Poslanec Petr Letocha

Speech:
Poslanec Petr Letocha:: Děkuji. Já bych chtěl tedy reagovat na to, co jsem teďka slyšel. Je tady celá řada věcí, na které bych chtěl reagovat, zejména tedy na to, že jsem byl zmíněn ve chvíli, kdy jsme byli včera s kolegou v České televizi. Oceňuji, že máte vytištěný migrační pakt, já ho mám také vytištěný, a rád bych upřesnil to, co jste tady zmínil. Ono se v podstatě jedná o to, že ten migrační pakt obsahuje zhruba deset nařízení Evropského parlamentu, která bychom měli postupně nějakým způsobem implementovat do našeho práva. Solidarita není součástí našeho návrhu zákona právě proto, že se jím bude teprve zabývat dánské předsednictví na podzim. To znamená, není to o tom, že jsme si to teďka nevybrali schválně, protože by to mohlo být nějakým způsobem kontraproduktivní a že by se vám to nelíbilo. Naopak jsme doufali, že na základě bodů, které v tuto chvíli již implementovat můžeme, najdeme nějakou společnou řeč, že najdeme nějakou cestu, ale když tady slyším výroky, že hnutí ANO implementaci nepřipustí, a to ani částečně... Rozumím tomu správně, že tedy nepřipustíte ani ty části, které skutečně omezují migraci, a to je to, co vlastně my všichni chceme?
Já si myslím, že ten cíl tady máme stejný. Pojďme hledat cesty, jak k tomu cíli dojít. Teď tady máme legislativní návrh, který je vypracován velmi kvalitně - ano, z dílny Ministerstva vnitra - a je naprosto relevantní v našem jednacím řádu a v legislativním procesu, že se tento zákon podává prostřednictvím některých poslanců jako poslanecký návrh a my jsme vás k tomu chtěli přizvat, my jsme chtěli, ať si k tomu řeknete, co byste tam chtěli ještě změnit, zlepšit, zpřesnit, vyndat, od toho tady byly ty dvě schůzky. Škoda že jste se jich nezúčastnili. ***
