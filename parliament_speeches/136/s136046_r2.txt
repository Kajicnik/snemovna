File: s136046.htm
Anchor: r2
Date: 36. schůze, 15. dubna 2025
Speaker: Poslankyně Věra Adámková

Speech:
Poslankyně Věra Adámková:: Děkuji, paní předsedkyně, za slovo. Vážené dámy, vážení pánové, páni ministři, tento zákon přesně ukazuje věc, kdy chybí komunikace. Mně poměrně udivuje, nemyslela bych si, že bych někdy vystupovala k novele zákona o obcích, ale to bohorovné povídání a nakládání s hlukem je velmi nebezpečné. V civilizačních nemocech v posledních třiceti letech jeden z nejhorších faktorů je hluk. My tím hlukem jsme opravdu naprosto obklopeni, je to podprahové, vysoký hluk. Ukazuje se, že i naše děti na základní škole - tím myslím první až pátý postupný ročník - mají víceméně již zhoršený sluch, protože toho hluku je mnoho a on se tak trošku bagatelizuje. Přestože se tady hovoří o tom, že tedy v průběhu mnoha týdnů bude možné pořádat různé atrakce, tak se zapomnělo na dvě věci: za prvé na negativní vliv tedy hluku - a musím říci, že nevím o tom, že by někdo ze zdravotníků byl seriózně požádán o nějaký názor - za druhé v těch obcích a lokalitách, kde povolujete takto hluk, tak také žijí lidé. Ti lidé musí druhý den jít do zaměstnání, ne každý pracuje pondělí až pátek, ony také jsou směnné provozy, velmi důležité provozy - jsou tam lidé, kteří pracují v elektrárnách, teplárnách, jako řidiči městské hromadné dopravy a podobně - a tam potom opravdu je velmi nepřípustné, aby se nevyspali, takže tady bych chtěla požádat příště také o trošku nadhledu a více ohleduplnosti k lidem v daných lokalitách, protože je sice hezké, když přijede někdo na víkend, že tedy si tam udělá nějakou party, ale ti lidé tam opravdu žijí a musí podávat výkony mnohdy velmi, velmi důležité, ať už to je ve smyslu techniky nebo zdravotnictví nebo kdekoliv jinde, takže se domnívám, že to nebylo úplně šťastné, a doufám, že ten náš návrh toto vrátí zpátky. Děkuji.

