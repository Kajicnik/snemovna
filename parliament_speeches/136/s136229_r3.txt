File: s136229.htm
Anchor: r3
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuji. Já vždycky doporučuji ne úplně úspěšně poslancům, pokud chtějí, aby ty interpelace měly třeba ještě trošku větší smysl, i když mají, ony ještě mají velký smysl, tak aby uváděli tu věc tak, jak je k tomu nabádá jednací řád, ve které interpelují. Programové prohlášení vlády ano, to ta věc je, já proti tomu formálně nemohu vznést námitku, ale trošku mně to brání se víc specificky nachystat na tu odpověď a samozřejmě všechno do detailu neznám.
Co se týká Národního parku Křivoklátsko, tak vám pochopitelně odpovím, i když bych tady třeba teď mohl vzhledem k názvu té interpelace pět minut mluvit o tom, co se nám podařilo z programového prohlášení vlády, a určitě bych nebyl mimo jednací řád. Já chci říct, že my jsme to měli v programu, v programovém prohlášení vlády nejenom, ale moje koalice to měla i v programu, takže mohu říct, že v politickém volebním programu, takže bych mohl říct, že nás i s tímto programem lidé zvolili a volili a je naší povinností se snažit se tento bod v programu také naplnit. A naplňujeme ho tím zákonem, který je projednáván v Poslanecké sněmovně v prvním čtení v únoru. Projednali ho příslušné výbory pro životní prostředí, hospodářský, taky pro bezpečnost. Byly načteny pozměňovací návrhy jednotlivých poslanců a ten proces probíhá na půdě Poslanecké sněmovny dál a tam je i ta diskuse docela živá, jak oba víme, která se týká těch důsledků a důvodů předložení.
Ano, je to programové prohlášení vlády a my ho tímto plníme. Současně se tím ale plní i úkoly, které přesahují do minulosti, funkční období této vlády, protože plníme úkoly uložené Národním akčním plánem adaptace na změnu klimatu a strategie ochrany biologické rozmanitosti České republiky v letech 2016 až 2025, což určitě není věc, kterou jsme přijali my. A ta novela zákona o ochraně přírody a krajiny zasahuje do tří hlavních oblastí tímto regulovaných, to je ochrana dřevin, to je ochrana druhů, zejména pak zvláštní druhová ochrana, a to je vyhlášení Národního parku Křivoklátsko.
Vyhlášení národního parku, a teď pominu ochranu dřevin a druhové ochrany, ale vyhlášením toho Národního parku Křivoklátsko bude zajištěna ochrana rozsáhlého vnitrozemského komplexu listnatého lesa nižších poloh s velkým podílem přirozených a lidskou činností málo ovlivněných ekosystémů s výrazně vyvinutým údolním a vrcholným fenoménem řeky Berounky a jejich přítoků. A tak bych mohl pokračovat. Ten statut národního parku získá přírodovědně nejcennějších zhruba 100 kilometrů čtverečních, to znamená 16 procent, necelých 17 procent stávající plochy Chráněné oblasti Křivoklátsko. Na tom území parku je 98,5 procenta pozemků ve vlastnictví státu. Pozemky v soukromém vlastnictví a ve vlastnictví obcí jsou do územního vymezení národního parku zahrnuty v co nejmenším možném rozsahu. Tak to jedna část odpovědi na vaši otázku. 98,54 procenta jsou pozemky státu a ne obcí, nebo soukromé pozemky.
V souvislosti se vznikem Národního parku Křivoklátsko a zejména se zřízením správy národního parku se očekávají nějaké jednorázové náklady, které budou moci být pokryty ze státního rozpočtu, zase tam nevznikají z tohoto důvodu nějaké náklady obcím nebo nedejbože soukromým subjektům.
V souvislosti s tímto zákonem a zřízením Národního parku Křivoklátsko se děje i několik úprav v ustanoveních týkajících se národních parků, a to posílení pozice členů Rady národních parků, tedy zastoupení obcí a krajů. Budou mít větší pravomoc. Výslovné zakotvení povinnosti správy národních parků spolupracovat s dotčenými obcemi, kraji a vlastníky nebo uživateli nemovitých věcí a upřesnění rozsahu prevenčně oznamovací povinnosti vlastníků pozemků v chráněném území ve vztahu k jejich ochrannému režimu. Čili tímto naopak (Předsedající: Čas.) možnost obcí do toho mluvit posilujeme.

