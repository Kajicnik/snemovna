File: s136267.htm
Anchor: r6
Date: 36. schůze, 15. dubna 2025
Speaker: Poslanec Patrik Nacher

Speech:
Poslanec Patrik Nacher: Tak děkuji. Já bych chtěl říct, že my tady vidíme transformaci politika koaličního na opozičního v přímém přenose. Dokud Piráti byli ve vládě, tak bylo všechno v pořádku. Když jsou v opozici, tak najednou tady vlastně moralizují svoje původní koaliční partnery. Podívejte se na to hlasování, kdo to nepodpořil. To není jenom ODS a ANO, to za prvé.
Za druhé, když vy, paní kolegyně, prostřednictvím paní místopředsedkyně, a Jakub Michálek, tady mluvíte o nějakém zneužívání výdajů ještě před zahájením kampaně, tak bych vám chtěl připomenout, že včera na zastupitelstvu jsme řešili vašeho pana předsedu Zdeňka Hřiba, který - a to byste tady měli vědět, kolegové - využívá služební vůz magistrátu jako náměstek primátora k jízdám po celé České republice, kde ale jezdí jako předseda Pirátů. My jsme to včera probírali, primátor tady sedí, může to potvrdit. (Ukazuje k lavicím ODS.) To znamená, předseda Pirátů jezdí po České republice, setkává se samozřejmě i s komunálními politiky, ale především se svými voliči, občany, ale jezdí služebním vozem magistrátu, takže vy nás tady prosím, nemistrujte. Děkuju. (Potlesk z lavic hnutí ANO 2011.)

