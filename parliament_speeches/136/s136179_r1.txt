File: s136179.htm
Anchor: r1
Date: 36. schůze, 15. dubna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane místopředsedo. Kolegyně, kolegové, vyslyším výzvu kolegy Bureše, vaším prostřednictvím. Ano, i já jsem si to četla, byť nejsem členkou výboru pro životní prostředí, a můžu říct, že díky tomu jsem se přihlásila do rozpravy. Také tak, jak mnozí přede mnou říkali, že se přihlásili, tak já také. Ale nicméně si dovolím, abyste věděl, že skutečně využíváme čas ke studiu podaných podkladů, je tam jeden pozměňovací návrh - já si dovolím přečíst celé jeho odůvodnění. Podal jste to společně s kolegou Bendlem a Hofmannem a celé odůvodnění pozměňovacího návrhu zní: "PN, který řešení přestupku dává do kompetence obcí, činí tyto body nadbytečné." Promiňte, kolegové, kolegyně, jak vidíte, já bych ráda vás vyzvala, abyste mi řekli, co to znamená, protože takové odůvodnění pozměňovacího návrhu je tedy sakra mizerné, a to neříkám to, že jako vládní poslanci máte k dispozici legislativy ministerstev a podobně, a takovéto vágní odůvodnění, které vůbec nic neříká, je velmi zvláštní.
Takže ano, kolego, využili jsme čas ke studiu materiálu a opravdu vrátím se k tomu, co bylo včera. Druhé čtení slouží k tomu, abychom si tady vyříkávali jiné věci, nejenom k tomu, aby se načetly. Primárně samozřejmě, aby se načetly pozměňovací návrhy, přihlásili se k nim, ale také k tomu, abychom se k tomu případně vyjádřili, a vy už jste na výboru pro životní prostředí věděli, k čemu se vyjadřujete, a případně jaké zazněly výhrady. Tak prosím, zkuste to tedy brát vážně, a chtěla bych, jestli byste mi odpověděl. Já vám řeknu, je to tisk (správně dokument) 6646.

