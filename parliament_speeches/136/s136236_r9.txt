File: s136236.htm
Anchor: r9
Date: 36. schůze, 15. dubna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážený pane místopředsedo, děkuji za slovo.
Vážený pane ministře, od září 2025 nemají nepedagogičtí pracovníci od státu garanci, z čeho budou placeni, 80 000 lidí neví. A nejde jen o platy, ale i o pomůcky, psychologickou podporu, bezpečí dětí ve školách. Z čeho jim školy vyplatí mzdy letos na podzim, když státní rozpočet s nimi už nepočítá a rozpočtová rezerva je prázdná?
Pokud Ministerstvo školství pod vaším vedením počítá s převedením financování nepedagogů od 1. 1. 2026 na obce a kraje, bude avizovaných 11 miliard stačit? Vycházím z toho, že od ledna 2025 v Česku narostla minimální měsíční mzda na 20 800 korun. Zároveň byla zrušena zaručená mzda v soukromé sféře a zůstane pouze zaručený plat ve veřejné a státní sféře. Zaručený plat v roce 2026 pravděpodobně vyskočí na 22 500 korun českých. Děkuju, pane ministře, za odpověď.

