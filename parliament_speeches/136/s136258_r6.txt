File: s136258.htm
Anchor: r6
Date: 36. schůze, 15. dubna 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, paní předsedkyně. Vážené kolegyně, vážení kolegové, vážení členové vlády, dovolte mi, abych zde vystoupil a vyjádřil se k dnes projednávanému vládnímu návrhu zákona označovanému jako sněmovní tisk číslo 856, tedy o zákonu, který má zpřesnit pravidla řízení kontroly veřejných financí.
Na tom by nebylo nic, co tato procedura projednávání stanovuje, ale musím se vyjádřit k pozměňovacímu návrhu číslo 6356 z dílny poslance a ministra Zbyňka Stanjury. V tomto návrhu se uvádí, že pokud výdaje na obranu překročí dvě procenta HDP, může vláda automaticky navýšit celkové výdaje státního rozpočtu, a tím pádem i rozpočtový deficit, a to bez jakékoli další kontroly, bez parlamentní diskuse, bez odpovědnosti. To je naprosté vysmívání se principům rozpočtové kázně.
Vážení přítomní, zákon o řízení a kontrole veřejných financí má být o zodpovědném hospodaření. A co do něj vkládá vládní koalice přes ministra financí? Odpověď je zcela jednoznačná: možnost, jak obejít zákonné mantinely a otevřít stavidla k neomezenému utrácení státních financí ve jménu zbrojení. To je zcela proti duchu a účelu tohoto zákona. Tento návrh posouvá rozhodování o stovkách miliard z rukou Parlamentu České republiky do rukou vlády. Vláda si podle tohoto návrhu může bez dalšího navýšit rozpočet o miliardy korun a obhajovat to tím, že se jedná o výdaje na obranu. Jenže kdo určí, co je opravdu obrana a co je jen další neprůhledný nákup? V hnutí SPD opakovaně upozorňujeme na netransparentnost zbrojních zakázek a především na to, že chybí skutečná strategie, chybí koncepce. Teď máme jako parlament odhlasovat bianko šek? Opravdu to chcete podepsat?
Navíc je to otázka samotné podstaty této legislativní techniky. Tento pozměňovací návrh není drobná změna. Je to zásadní rozpočtová výjimka s dalekosáhlými důsledky a měl by být projednán jako samostatný návrh zákona s odpovídající důvodovou zprávou, veřejnou diskusí a posouzením dopadů. Hnutí SPD tento návrh, který umožní nekontrolované utrácení, odmítá.
SPD dlouhodobě podporuje moderní, profesionální a funkční armádu, která je především uzpůsobena k obraně území České republiky a bezpečnosti našich občanů. Nejsme proti zajištění kvalitní obrany České republiky, jsme pro efektivní a koncepční obrannou politiku. Ale právě to, co předvádí tato vláda, se efektivitě a koncepčnosti naprosto vymyká. Co ve skutečnosti prosazuje současná vláda Petra Fialy? Nekoncepční, prudké a nepřehledné navyšování výdajů na zbrojení bez zajištění transparentnosti a bez jakékoliv veřejné kontroly. Vláda chce prolomit hranici dvou procent HDP na obranu, tedy hranici, která je v rámci NATO považovaná za minimální standard, a tím umožnit utrácení dalších miliard bez záruky, že tyto prostředky skutečně povedou ke zvýšení obranyschopnosti naší republiky.
Je nutné připomenout, že armáda je dnes v nejhorší personální situaci od svého vzniku. Chybí tisíce vojáků, není zajištěna základní výstavba ubytovacích kapacit pro vojáky. Když položíme otázku, co je armáda bez vycvičených vojáků, na to vláda nemá odpověď, zato ale prosazuje neomezené finanční limity na nákupy techniky za stovky miliard, a to i bez vojáků, kteří by s ní vůbec mohli zacházet.
Pravým důvodem, proč se vláda snaží zbrojení prosadit jako klíčové předvolební téma, je podle nás jiný, spočívající ve strašení válkou. Bezpečnostní hysterie má zakrýt skutečné selhání této asociální vlády, která má na svědomí rozvrat veřejných financí, zvyšování daní, likvidaci střední třídy a ignorování reálných problémů občanů. Hnutí SPD říká jasně: Chceme moderní armádu schopnou bránit naše území a občany, ale bez bezhlavého zadlužování a bez neprůhledného utrácení veřejných peněz. Výdaje na obranu musí být účelné, přiměřené a pod veřejnou kontrolou. Nepotřebujeme vyhazovat další miliardy jen proto, aby se vládní koalice mohla tvářit, že něco dělá.
Z těchto důvodů odmítáme pozměňovací návrh ministra Stanjury a vyzýváme vládu, aby se vrátila k rozumné, odpovědné a skutečné obranné politice, nikoli k marketingovému zbrojení, které slouží hlavně vládní propagandě. Takže ještě jednou zopakuji, tento návrh je v přímém rozporu s rozpočtovou odpovědností, s demokratickou kontrolou a s principy, na kterých by měla stát správa veřejných financí. Proto vás žádám, nepodpořte tento návrh, odmítněte politické kličky a trvejme na otevřené čestné a transparentní debatě o financování obrany i o tom, kdo za něj skutečně nese odpovědnost. Proto zde opakuji, že poslanci za hnutí SPD tento návrh zákona, vedený jako sněmovní tisk856, v žádném případě nepodpoří. Děkuji za pozornost.

