File: s136053.htm
Anchor: r4
Date: 36. schůze, 15. dubna 2025
Speaker: Poslanec Martin Dlouhý

Speech:
Poslanec Martin Dlouhý:: Já to zvládnu. První minuta se týká zákona o vědě, když to takhle řeknu, a to sice, že to, co už nenačítám, protože to schválil výbor, je, že vzniká možnost založit veřejnou infrastrukturní organizaci jako novou formu, která neprovádí svůj výzkum, a tedy není zcela výzkumná. Potom je tam možnost, aby Akademie věd založila nadaci, což doteď nebylo možné, ale taky to prošlo výborem, takže už není potřeba tenhle návrh načítat.
Pak bych chtěl tady pozdravit ctěného kolegu Šimona Hellera. Jenom ho upozorňuju, že historicky mateřská, nemocenská a tak dále byly vázány na to, že hradily ztrátu příjmu jedince. Z nějakého důvodu tu ztrátu má jeden jedinec, takže tam patří jedna osoba. Tak to historicky vzniklo, nikoliv podle počtu dětí. Čili to, co tady máme, je anomálie. Neměli bychom platit jeden a půl, ale jenom jedna, protože nepracuje jeden člověk. Mateřská by měla být jedna. Tak jenom na vysvětlenou. Až to tady zaslechne pan ministr financí, že by to bylo možné udělat, tak ušetříme hodně peněz, když tam hodí druhý, jiný pozměňovák, že tak jak to vždycky bylo - a my máme tu anomálii - tak rodičovská, mateřská, nemocenská se bere jenom jednou, ne 1,5krát. Tak opatrně s tím, než si toho někdo všimne. Děkuju za pozornost.

