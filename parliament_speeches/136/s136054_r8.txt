File: s136054.htm
Anchor: r8
Date: 36. schůze, 15. dubna 2025
Speaker: Ministr životního prostředí ČR Petr Hladík

Speech:
Ministr životního prostředí ČR Petr Hladík:: Vážený pane předsedající, vážené paní poslankyně, páni poslanci, krásný dobrý večer. Předkládám vám novelu zákona o ekologické újmě, jejímž cílem je zlepšit prevenci a postih velkých havárií. Přináší změny a procesní úpravy, které vedou k usnadnění a zrychlení celého procesu řešení nejzávažnějších škod na životním prostředí.
Můžeme se lépe bránit a napravovat škody na vodě, půdě nebo na stanovištích chráněných druhů. Havárie nám v Hustopečích nad Bečvou tak jasně ukázala, že v současném právním řádu tak nemáme dostatečnou oporu za předpokladu, že některé věci by nebyly řešeny dobrovolně, aktuálně, rychle a tak dále. Tady musím říct, že naopak v Hustopečích nad Bečvou všechny složky pracují koordinovaně, společně, při velké zodpovědnosti: správy železnic, majitelé pozemků, rybářů, samozřejmě také Olomouckého kraje. Musím říct, že ten zásah tam probíhá koordinovaně a dobře, ale představme si situaci, kdy by se toto nedělo, kdy by z nějakého důvodu ta situace proběhla jinak, nebo ekologická újma - třeba nelegální odpad nebo něco dalšího - tak se událo na místě, kde nespolupracují majitelé pozemků, kde třeba není vlastně jasná odpovědnost toho původce a tak dále.
My tento zákon máme jako zákon transpoziční a v tuto chvíli je plně transponovaná směrnice. Bohužel se v aplikační praxi ukázalo, že ten zákon je nefunkční, nedokáže jasně rozlišit ten rozdíl mezi tím, co je ekologická újma a co se má řešit podle dílčích složkových zákonů Ministerstva životního prostředí.
Cílem novely v první řadě je nastavit novou definici ekologické újmy takovým způsobem, aby byla jasná, aby byla právně srozumitelná a aby byla vymahatelná, nastavit tak, aby v pravomoci České inspekce životního prostředí byla zachována kompetence, která je příslušná k řešení ekologické újmy, aby správní řízení nebude nově zahajovat jenom automaticky pouze na podání žádosti, ale také na zhodnocení České inspekce životního prostředí.
Novela přináší změny zákona o České inspekci životního prostředí a jejího působení v ochraně lesa, vodního zákona a zákonech o odpadech. Cílem je doplnění chybějící kompetence ČIŽP, aby mohla uplatňovat nápravná opatření podle těchto zákonů. Součástí této novely je zefektivnění řízení, také posílená odborná pozice Agentury ochrany přírody a krajiny. Ta by měla nově vydávat závazné stanovisko k řízení ve věci ekologické újmy na druzích a přírodních stanovištích. Novela také přináší rozšíření zdrojů financování ze státního rozpočtu nově na rozpočet Státního fondu životního prostředí, na vytvoření takzvaného rezervního účtu. Z tohoto rezervního účtu by se mohly likvidovat některé problematické ekologické újmy, samozřejmě s tím, že po došetření této záležitosti by inspekce - potažmo orgány Ministerstva financí - vymáhaly tyto finanční prostředky po původci jako takovém.
Všechny změny mají usnadnit posouzení, jestli se jedná o ekologickou újmu - čímž vytváří ČIŽP prostor pro vyhodnocení, zda v daném případě správní řízení zahájí, či nikoliv - a celkově usnadnit proces ukládání opatření a především zrychlit jejich realizaci tak, aby ty věci, které ČIŽP musí nařizovat, přikazovat, aby byly zrealizovány, a pokud některý z těch subjektů povinných tu realizaci odmítne, tak aby se z tohoto rezervního fondu případně mohly hradit.
Novela zákona o ekologické újmě vedle ochrany půdy, vody také dotváří mozaiku komplexní ochrany životního prostředí, o kterou se na Ministerstvu životního prostředí snažíme.
Na závěr mi dovolte vás požádat - já tuším, že dnes ta debata už neproběhne - tak až proběhne, zřejmě v tom příštím týdnu, abychom případně zkrátili lhůty a projednali tuto novelu jako reakci, jako jednu z reakcí na tu aktuální situaci v Hustopečích nad Bečvou v takovém režimu, abychom ji ještě toto volební období mohli přijmout. Děkuji za pozornost.

