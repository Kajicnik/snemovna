File: s136245.htm
Anchor: r3
Date: 36. schůze, 15. dubna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážený pane místopředsedo, děkuji za slovo. Vážený pane ministře, stovky, možná tisíce dobrovolníků po celé republice denně hasí šířící se požár, a to je kalamita opuštěných přemnožených koček. I Ministerstvo životního prostředí považuje řešení této problematiky z pohledu ochrany přírody a krajiny za velmi důležité. Pan ministr jistě s vámi o této problematice jednal. Vycházím z jeho odpovědi na mou dřívější interpelaci. Žádám vás, pane ministře zemědělství, abyste tuto problematiku zařadil mezi svoje aktuální priority, a věřím, že s vašimi zkušenostmi a schopnostmi dokážete v této záležitosti pokročit. Dnes už se nemůžeme tvářit, že problém neexistuje a že to není nic akutního. Už od roku 2019 existuje na toto téma studie Parlamentního institutu Poslanecké sněmovny.
Například Státní fond životního prostředí má svůj rozpočet a vybírá poplatky za poškozování životního prostředí a porušování zákona o ochraně přírody. Pomohli bychom těmito financemi obcím a městům, aby měly finance na odchyt toulavých i opuštěných koček ve spolupráci se spolky, veterinárními lékaři a útulky, finance k úhradě kastrace a nutné veterinární péči včetně pobytu v útulku nebo hospitalizaci u veterináře. Stát ani obce a města se nesmí zříkat povinnosti postarat se o nalezená zvířata, ať už jsou opuštěná, nebo toulavá. Svůj požadavek opírám nejenom o svoje vlastní zkušenosti s chovem kočky domácí, ale zejména o zkušenosti mnohých neziskových organizací, které se zabývají pomocí týraným, opuštěným a toulavým kočkám. Mám zájem vytrvat, abychom nalezli řešení této záležitosti. Děkuji za odpověď, pane ministře.

