File: s136027.htm
Anchor: r9
Date: 36. schůze, 15. dubna 2025
Speaker: Místopředseda vlády a ministr zdravotnictví ČR Vlastimil Válek

Speech:
Místopředseda vlády a ministr zdravotnictví ČR Vlastimil Válek:: Já se omlouvám, že do toho vnáším zmatek. Já bych se tímto přihlásil ke čtyřem pozměňovacím návrhům. Ten první je nahrán pod číslem 6540 a tento pozměňovací návrh se týká přepravy pacientů neodkladné péče. Týká se specifické skupiny pacientů, aby... Tímto návrhem chceme umožnit, aby se zdravotničtí pracovníci poskytovatele, jehož součástí je perinatologické centrum, mohli účastnit převozu a během převozu poskytovat novorozenci neodkladnou péči i nad rámec svého oprávnění k poskytování zdravotních služeb. Velmi zjednodušeně, pokud dochází k převozu novorozence z jednoho zařízení do druhého, tak aby lékař perinatologického centra mohl tou sanitou jet a poskytovat zde zdravotní péči. To je v současné době velmi komplikovaně řešeno různými smlouvami a dohodami mezi oběma poskytovateli a přináší to spoustu problémů, sice jenom několika pracovištím v České republice, ale přesto. Tímto toto chceme vyřešit a jasně definovat v zákoně. ***
