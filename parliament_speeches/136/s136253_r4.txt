File: s136253.htm
Anchor: r4
Date: 36. schůze, 15. dubna 2025
Speaker: Poslanec Pavel Růžička

Speech:
Poslanec Pavel Růžička: Děkuji, pane předsedající. Já bych chtěl reagovat na pana kolegu Zlínského i Kotena. Já se musím taky ohradit, protože v tom výboru pro obranu sedím. Dokážeme se tam tvrdě pohádat, dokážeme tam diskutovat o věcech, ale já bych se tady ohradil opravdu, že by armáda nakupovala šrot, to si nemyslím jako opoziční poslanec, prostě tak to není. Skutečně pokud armáda chce něco nakupovat, tak nám to na tom výboru zdůvodní, my si k tomu řekneme své a pak vyjde nějaké rozhodnutí, takže rozhodně armáda nenakupuje šrot.
Jak se pak pan poslanec Zlínský ještě tady zmiňoval o těch poruchách některých těch zbraňových systémů na Ukrajině, ono to taky není tak úplně jednoduché. Jenom si vezměte, že Ukrajina má možná patnáct druhů tanků, dalších padesát druhů dělostřeleckých systémů. Oni ty lidi musejí na to vyškolit, nějakým způsobem vycvičit. Bohužel ten systém údržby u každé takové techniky je trošičku jiný, ty postupy jsou jiné, potřebujete na to jiné přípravky. Ne vždycky se to prostě v tom poli dá opravit. To zase buďme trošičku k tomu objektivní.
To, že dokáže Ukrajina takovým způsobem ovládat takové množství různorodé techniky, z mé strany, je obdivuhodné, že se jim to daří, ale neřekl bych -⁠⁠⁠⁠⁠⁠ a tady se znova ohrazuju jako člen výboru pro obranu -⁠⁠⁠⁠⁠⁠ že by armáda nakupovala nějaký šrot. Prostě ten tank furt bude tank a i v tom moderním bojišti to svoje místo bude mít, protože...
I pro pana poslance Zlínského, víte, ono se dá všechno zarušit. On existuje takzvaný radioelektronický boj, takže čím modernější technika, která pracuje na nových principech, tak že bohužel i to se dá zarušit. Děkuji.

