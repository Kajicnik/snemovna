File: s136181.htm
Anchor: r2
Date: 36. schůze, 15. dubna 2025
Speaker: Poslanec Stanislav Fridrich

Speech:
Poslanec Stanislav Fridrich: Děkuji za slovo, pane předsedající. Hezké odpoledne všem. Na úvod, než bych představil svůj pozměňovací návrh, bych chtěl lehce polemizovat s komentářem pana ministra, že máme počkat, kdo se přihlásí, ke kterému pozměňovacímu návrhu. No, v okamžiku, když probíhá přihlašování se k pozměňovacímu návrhu, už je uzavřena obecná rozprava a není možné se k tomu vyjádřit.
Dále bych chtěl říct na úvod to, že jsem taky velmi rád za to, že došlo k přerušení včera tohoto tisku, protože to umožnilo nejenom nastudování podaných pozměňovacích návrhů, ale také to umožnilo i nějakou optimalizaci, a to se týká zrovna toho návrhu, který budu představovat. My jsme se dohodli s kolegou Bělorem, který tady včera komentoval svůj pozměňovací návrh o památných stromech, že ty dva pozměňovací návrhy, které se v mnohých parametrech překrývaly, sloučíme do jednoho a zjednodušíme vlastně tím přijetí tohoto pozměňovacího návrhu. Je to pozměňovací návrh tedy můj, kolegy Bělora a kolegyně Fialové k vládnímu návrhu zákona, kterým se mění zákon o ochraně přírody. Ten pozměňovací návrh se věnuje problematice památných stromů. V současné legislativě není nijak ukotvena povinnost orgánů státní správy zabývat se návrhy na vyhlášení památných stromů, neboť to záleží pouze na jejich správním uvážení, proto si jako navrhující subjekt doplňuje obec a občanská sdružení, která budou oprávněně k podání návrhu, a s nimi bude správní orgán jednat jako s navrhovatelem. Nově vkládá fikce souhlasu dotčených orgánů státní správy po uplynutí doby 30 dnů k vyjádření. Dále se do návrhu vkládá, že při navrhování památných stromů je třeba postupovat uvážlivě a souhrnně zhodnotit celou řadu kritérií a hodnot jako hodnotu biologickou a v tom nejen hodnotu dendrologickou, ale i hodnotu ekologickou, hodnotu mikroekosystémů pro řadu biotopů, dále pak hodnotu krajinotvornou, estetickou, hodnotu historickou, historické události, pověsti a podobně. ***
