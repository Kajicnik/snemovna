File: s136031.htm
Anchor: r6
Date: 36. schůze, 15. dubna 2025
Speaker: Poslanec Karel Haas

Speech:
Poslanec Karel Haas:: Děkuju mnohokrát za slovo, vážený pane místopředsedo. Vážené kolegyně, vážení kolegové, hezký večer. Já vás nijak dlouho nezdržím. V zastoupení za řádně omluveného a nepřítomného kolegu poslance a současně ministra spravedlnosti Pavla Blažka vás chci stručně seznámit - a zároveň i tím odůvodnit - se dvěma jednoduchými, v zásadě organizačně logistickými nebo technickými pozměňovacími návrhy.
Za prvé, s pozměňovacím návrhem evidovaným pod sněmovním dokumentem 6554. Tímto pozměňovacím návrhem se do § 69 zákona o specifických zdravotních službách vkládá oprávnění pro Vězeňskou službu zajistit případné pracovnělékařské služby ve vztahu k osobám ve výkonu trestu, ke kterým je Vězeňská služba zaměstnavatelem nebo v postavení zaměstnavatele, tak zabezpečit pracovnělékařské služby ve vztahu k těmto zaměstnaným odsouzeným osobám nejen prostřednictvím sebe samotné, to znamená Vězeňské služby, ale také u jiného poskytovatele pracovnělékařských služeb. Doposud toto pružné oprávnění Vězeňské služby v zákonu neexistovalo. Tímto pozměňovacím návrhem i s ohledem na množství odsouzených ve výkonu trestu v České republice, tak se zpružňují možnosti Vězeňské služby, zjednodušeně řečeno outsourcovat výkon pracovnělékařských služeb. ***
