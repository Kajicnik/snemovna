File: s136202.htm
Anchor: r6
Date: 36. schůze, 15. dubna 2025
Speaker: Poslanec Ondřej Babka

Speech:
Poslanec Ondřej Babka: Děkuji za slovo. Já se přidám ke svým kolegům předřečníkům. Vlastně bych vám, pane ministře, chtěl poděkovat za vaše vystoupení. Myslím si, že - přiznám se upřímně, možná kdybych byl starosta Křivoklátska, ještě třikrát, čtyřikrát byste takhle za mnou přijel a takhle ten projev mi přeříkal, tak byste mě možná přesvědčil o tom, že národní park na Křivoklátsku jako starosta nebo jako obyvatel můžu chtít. Tím chci jenom říct, že - zase se dostáváme zpátky k té debatě, která tady dneska odpoledne probíhala - prostě bohužel se podcenilo a to, o čem tady mluvil Richard Brabec, ve chvíli, kdy se ať už vyhlašovaly, nebo nějakým způsobem měnily zonace a tak dále, že je prostě třeba s těmi lidmi mluvit a vysvětlovat jim to. Bohužel, tohleto jste asi pravděpodobně od začátku podcenili a ti lidé jsou v tuto chvíli razantně proti vyhlášení nového národního parku.
Co jsem ale z vašeho projevu pochopil a co bych také chtěl ocenit, a doufám, že si za tím tvrdě budete stát, že pozměňovací návrhy, o kterých jsme tady mluvili a které jsou za mě rozbuškou zase celého tohoto zákona, které jdou proti ochraně přírody a krajiny a vrátily by nás - už to tady několikrát padlo - zpět před moderní úpravu z roku 2017, o kterou se zasloužil mimo jiné náš ministr Richard Brabec, že razantně odmítnete. Doufám, že nevyhandlujete podporu těchto pozměňovacích návrhů za to, že si právě budete moci odškrtnout ten jeden bod z vašeho programového prohlášení, a to tedy vyhlášení Národního parku Křivoklátsko, protože to by prostě bylo pro ochranu přírody a krajiny daleko horší, než že na nějakých dalších x let zůstane Křivoklátsko pouze chráněnou krajinnou oblastí, a nikoliv národním parkem. Děkuji. (Potlesk.) ***
