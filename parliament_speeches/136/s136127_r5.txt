File: s136127.htm
Anchor: r5
Date: 36. schůze, 15. dubna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážený místopředsedo, kolegyně, kolegové, o tom, že tady byla řečena lež, už bylo několikrát zmíněno. Asi jsem také byla na jiném ústavně-právním výboru, ale opravdu nebyli vyzváni, aby opustili výbor. Pouze některé novináře nezajímal trestní zákoník, pouze dětský certifikát a z tohoto důvodu opustili místnost, ne proto, že byli vyzváni, aby odešli, ale protože je to prostě nezajímalo.
Ještě bych chtěla říct, že když jsem namítala způsob, jakým se dávají pozměňovací návrhy u novely dopravních předpisů, týkalo se to autonomních vozidel, tak se divím, proč se mě kolega Michálek nezastal. Já jsem tam namítala, že to odůvodnění u autonomních vozidel, kterými se tady pan ministr Kupka oháněl, nikdo nemá k dispozici, protože to bylo jenom na hospodářském výboru, a vyzývala jsem Sněmovnu a vás všechny, abyste se zamysleli nad způsobem... Ne, že to není protiprávní, to není, je to legitimní podávání pozměňovacích návrhů, ale vyzývala jsem tady všechny, aby se zamysleli nad tím, zda není změna. Tehdy mohli všichni na to zareagovat a mohli mě podpořit. Tolik k tomu.
Mezi námi, víte, oběti mohou být i ti, kteří jsou neprávem obvinění a stigmatizováni. A když o nich potom média píší, například u sexuálního násilí, můžou to být oběti, které skutečně jsou oběťmi sexuálního násilí, anebo i lidi, kteří byli neprávem obviněni. Nedostane se to k soudu, v přípravném řízení se zjistí, že byla lež - no, ale když už se to dostane do médií, jak ti lidé žijí? Velmi těžce. Tu se nejedná o to, o politiky, s prominutím, bavme se o tom, že... Co je veřejný zájem? Veřejný zájem je i na tom, aby běžný člověk, který byl neprávem osočen (Předsedající: Čas, paní kolegyně.) a k soudu se to nedostane, aby jeho jméno nebylo vláčeno médii. (Předsedající: Děkuji.) Děkuji za pozornost a omlouvám se za drobné porušení času.

