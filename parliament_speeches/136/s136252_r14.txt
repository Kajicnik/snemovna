File: s136252.htm
Anchor: r14
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážený pane předsedající, děkuji za slovo. Já budu, vaším prostřednictvím, reagovat na pana poslance Zunu, protože nás vyzval, abychom se vyjádřili, jak si představujeme jako SPD obranu nebo charakter obrany naší České republiky.
Tak pro nás je prioritní ochrana na našem území. To už tady několikrát padlo. Já jsem tady dlouze vystupoval v úterý k obranyschopnosti České republiky a hovořil jsem o tom, že je nutné to postavit na nějakých základech, to znamená vychovat naši populaci, hlavně mladou, k tomu, aby měla nějaký vztah k vlastenectví a k branné výchově. Hovořil jsem o tom, že válka na Ukrajině nám ukazuje, že soustředění se na těžkou techniku je poněkud zavádějící, protože její životnost v bojové situaci je krátkodobá, takže měli bychom se z toho poučit a z toho vyvodit závěry, jak se máme připravovat na budoucí konflikt. Opět opakuju, že pokud nebudeme mít lidi, kteří jsou ochotní bojovat za svou vlast, za svůj národ, tak pokud za nás nebudou bojovat, nebude za nás bojovat umělá inteligence prostřednictvím dronů a robotů, tak nemůžeme nikdy uspět.
Takže my vyzýváme k tomu, aby se finanční prostředky nepromrhávaly na nějakém železném šrotu, když to přeženu trochu, který se ukazuje, že na Ukrajině prostě je neuplatnitelný pro svou velkou poruchovost, ale investovali jsme hlavně do obrany našeho území zcela od základu. Děkuji.

