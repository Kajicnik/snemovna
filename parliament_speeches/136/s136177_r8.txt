File: s136177.htm
Anchor: r8
Date: 36. schůze, 15. dubna 2025
Speaker: Poslanec Jan Bureš

Speech:
Poslanec Jan Bureš: Děkuji, pane místopředsedo. To, že napíšou novináři něco o likvidaci národních parků, na to už jsme si zvykli, ale čekal bych od kolegů, zvlášť od těch, kteří jsou ve výboru pro životní prostředí, aby mi řekli konkrétně, v čem, v kterém paragrafu, v kterém odstavci navrhuji tu strašnou likvidaci, o které tady mluvili. Byla to tady obecná slova, byly to tady obecné fráze, které se dočítám, ale od těch, kteří si včera vzali pauzu na to, aby to mohli nastudovat, od těch bych čekal, že se tady dozvím něco konkrétního. Já jsem se nic konkrétního tady nedozvěděl. Prostě normálně tady na mikrofon řekněte: My nechceme Křivoklátsko. Dali jsme pozměňovací návrh, aby nebylo Křivoklátsko, a aby nebylo Křivoklátsko, tak si teď najdeme nějaký jiný, zástupný důvod, na kterém tuhle novelu a celý tenhle zákon vlastně shodíme. Bylo by to možná férovější, bylo by to možná lepší, než tady používat nějaké takovéhle obecné floskule.
Kolegyni Kocmanové bych rád řekl: co se týče dvoukomorové rady, to je přece posílení samospráv, to je přece posílení hlasu občanů, kteří v těch národních parcích žijí. My jsme se setkávali se dvěma názory. Jeden názor říkal, že všechny koncepční dokumenty ve stávajících národních parcích prošly naprosto hladce v stávajících radách. Tak teď se ukáže, jestli to je pravda, jestli skutečně na nich byla absolutní shoda, to znamená jak u obcí, které dneska jsou zastoupeny v národních parcích, tak u těch, které jmenuje ředitel Národního parku, tak by neměl být žádný problém a nic se schvalovat nebude. Anebo obce říkají, zvlášť třeba šumavské, že ve své podstatě už rezignovaly a že už si říkají, tak ať si tam tedy ředitel dělá, co chce, nám to sice vadí, ale už jsme z toho strašně unavení. Teď budou mít možnost si říct, jestli skutečně to je tak, anebo ne. ***
