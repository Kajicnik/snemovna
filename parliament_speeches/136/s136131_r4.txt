File: s136131.htm
Anchor: r4
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedající, děkuji za slovo. Vážené dámy a pánové, dovolte, abych odůvodnil pozměňovací návrh pana poslance Jiřího Kobzy, číslo sněmovního tisku (dokumentu) 6167. Tento navrhuje vyjmout z novely zákona zřízení Národního parku Křivoklátsko. Tento vládní návrh jde proti zájmům a přáním obyvatel území, na které má vzniknout i v rozporu s názory většiny odborné lesnické veřejnosti či Asociací obcí a měst. Námitky a pochybnosti se týkají jak samotného obsahu návrhu, tak i právní čistoty a kvality legislativního procesu, jeho vzniku a projednávání. Ministerstvo životního prostředí a vláda Petra Fialy v rozporu s názory naprosté většiny místních občanů a obecních samospráv prosazuje na části území okresů Rakovník a Beroun zřízení Národního parku Křivoklátsko. Přitom na Křivoklátsku nyní existuje a léta skvěle funguje chráněná krajinná oblast.
Odpor místních občanů proti zřízení Národního parku Křivoklátsko je velice silný a vskutku masivní. Z 29 obcí, které jsou členskými subjekty Svazku obcí Křivoklátska, se pro zřízení národního parku vyslovily pouze dvě. Stěžejním argumentem proti vzniku Národního parku Křivoklátsko je skutečnost, že většinu jeho území by tvořily lesy zakládané člověkem, tedy místními lesníky, ponejvíce v průběhu 18. století. Původních porostů je v této lokalitě pouze 4,35 procenta, nejedná se tudíž o žádnou původní panenskou přírodu zasluhující mimořádný stupeň ochrany a zvláštního zacházení. Co v případě zřízení Národního parku Křivoklátsko hrozí? Až na třech čtvrtinách území plánovaného národního parku může být vyhlášena takzvaná bezzásahová zóna, což je varující a nebezpečné zvláště, kdy si připomeneme osud šumavských lesů, které nechalo vedení tamějšího národního parku prostřednictvím těchto bezzásahových zón doslova zničit kůrovcem.
Největší změna by tedy v případě zřízení národního parku potkala Křivoklátsko ohledně způsobu hospodaření v lesích. To v současnosti funguje v rámci chráněné krajinné oblasti na základě rozumného kompromisu mezi ochranou přírody a ekonomickými zájmy. Lesníci tudíž už nyní musí své záměry a postupy vždy konzultovat s orgány ochrany přírody. V jakémkoliv národním parku je pak lesní hospodářství založeno už pouze čistě na libovůli zde vládnoucích ochranářů. ***
