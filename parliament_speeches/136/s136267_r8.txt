File: s136267.htm
Anchor: r8
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, vážená paní místopředsedkyně. Proč to tady řešíme? Protože to zajímá lidi, protože jedna z věcí, které nám lidi nejvíc říkají na ulici v kontaktní kampani, je přesně to, že politici neustále se navzájem hrubě, lživě napadají a tak dále, že to máme řešit a že ta současná legislativa je pro to úplně nedostatečná. Proto si myslím, že je zcela správně, že se tomu věnujeme a že to je důležité téma, protože lidi to evidentně zajímá. To byl prostě každý desátý, patnáctý člověk, který to říká, a pro ty lidi tady pracujeme. Tak já nevím, jestli vám je hodně nepříjemné, že se tady o tom bavíme - evidentně jo - tak to asi má možná svůj důvod a můžeme se ptát, proč je vám to nepříjemné, ale...
Já tady určitě nebudu reagovat na pražské zastupitelstvo. Pokud se nepletu, tak bylo včera a myslím, že skončilo asi ve čtyři hodiny ráno, takže někteří - ve tři - takže někteří opravdu to mají těžké a jedou další tady šichtu s Prahou, ale tato Poslanecká sněmovna zastupuje celou Českou republiku a není tady od toho, aby znovu řešila to, co se řešilo včera na pražském zastupitelstvu, takže to si asi vyřiďte tam.
Chápu, že vás pan Hřib fascinuje, je to fascinující osobnost (Smích v sále. Směje se.), ale pokud nějaká městská firma někomu pošle peníze neoprávněně a ten člověk na to upozorní a ty peníze z vlastní iniciativy vrátí, tak si myslím, že asi tady nejsme od toho, abychom kritizovali toho člověka. Je to chyba té firmy a ta věc je dávno uzavřená. Já chápu, že vy to budete vytahovat pořád, pořád znovu, ale jestli tohleto je ta nejhorší věc, co jste našli na Piráty kromě toho, že jsem se před třemi roky někde vyčůral a že Hřib špatně poslal odměnu, tak dobrý, to jsme toho asi moc neprovedli.

