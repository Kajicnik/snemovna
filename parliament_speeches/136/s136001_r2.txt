File: s136001.htm
Anchor: r2
Date: 36. schůze, 15. dubna 2025
Speaker: Poslanec Marek Benda

Speech:
Poslanec Marek Benda:: Vážené paní kolegyně, vážení páni kolegové, paní místopředsedkyně byla strašně slabě slyšet, tak nevím, jestli já jsem slyšet dostatečně. Jo, tak mají asi problém nahoře s mikrofonem.
Tak já, jako obvykle, avizuji na začátku svého vystoupení, že navrhnu, abychom dnes jednali a meritorně i o návrzích zákonů hlasovali i po 19. a 21. hodině. Jak uvidíte, máme tam seřazeno sedm návrhů zákonů, pokud schválíte mé změny programu, což si myslím, že by se za normálních okolností dalo stihnout, ale kdyby se jednání o programu protahovalo, tak prosím, abychom po konci mého vystoupení hlasovali o tomto procedurálním návrhu, který podávám jménem čtyř koaličních poslaneckých klubů.
Nyní změny, které navrhuji do programu schůze. Za prvé navrhuji, aby do bloku druhých čtení byl nově zařazen ještě bod: tisk 909, novela zákona o poštovních službách, druhé čtení, a samozřejmě také posléze bod: (tisk) 909, novela zákona o poštovních službách, třetí čtení. Nepředpokládám, že bychom projednávali v tomto týdnu, ale pokud by byla ta možnost, protože žádné pozměňovací návrhy na výboru, pokud vím, nebyly uplatněny, tak bychom příští týden - protože lhůta pro projednání ve výborech uplynula - mohli druhé čtení sněmovního tisku 909, novely zákona o poštovních službách, projednat. To je prosté zařazení.
Nyní pevná zařazení, za prvé navrhuji - po dohodě na grémiu, které schválilo jenom některé body, tak další priority vládní koalice - aby za dnes první bod 5, sněmovní tisk 798, byl zařazen bod 3, sněmovní tisk 761, o některých podmínkách podnikání a výkonu některých činností v oblasti cestovního ruchu, druhé čtení; dále aby za tento bod 3 byl zařazen bod 14, sněmovní tisk 845, návrh poslanců Tomáše Dubského a dalších, kterým se mění zákon (č.) 128/2000 Sb., o obcích, ve znění pozdějších předpisů; a dále abychom po zařazených druhých čteních zařadili ještě jeden návrh zákona v prvním čtení, a to bod 37, sněmovní tisk 870, vládní návrh zákona o předcházení ekologické újmě.
Tolik návrhy, které se týkají dnešního dne a dále jeden návrh, který se týká dne zítřejšího, a to abychom na odpolední jednání ctěné Sněmovny v řádné schůzi, kterou teď začínáme, jako bod první - od těch 15 hodin, jak avizovala paní místopředsedkyně, že bude schůze do té doby přerušena - zařadili bod 154, sněmovní tisk 931, návrh poslanců Petra Fialy a dalších, kterým se mění zákon o azylu a zákon o pobytu cizinců.
Děkuji za pozornost a prosím, aby se hlasovalo o mém procedurálním návrhu na dnešní jednání po 19. i 21. hodině. ***
