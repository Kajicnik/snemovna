File: s136234.htm
Anchor: r2
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Děkuji. Vážený pane premiére, moje interpelace navazuje na písemnou interpelaci mého stranického kolegy, pana poslance Radovana Vícha, na pana ministra vnitra Víta Rakušana s názvem Bunkry a kryty civilní obrany v České republice. Jedna z otázek se týkala toho, kde a jak si občan zajistí individuální ochranné prostředky před následky zbraní hromadného ničení, tedy ochranné masky, ochranný oděv a osobní dozimetry. Dle odpovědi ministra vnitra si mohou občané zakoupit, považte, zakoupit tyto prostředky dle vlastního uvážení v obchodech, které lze nalézt na webových stránkách jednotlivých hasičských sborů. Dále cituji z odpovědi: "Dle vyhlášky číslo 380/2002 Sb., k přípravě a provádění úkonů ochrany obyvatelstva, ve svém § 17 odst. 2 stanoví, že se při stavu ohrožení státu a válečném stavu provádí výdej prostředků individuální ochrany pro vybrané kategorie osob, děti do 18 let, osoby umístěné ve zdravotnických a sociálních zařízeních a jejich doprovod." V současné době již skladované zásoby prostředků individuální ochrany, tedy dětské ochranné vaky a ochranné masky, nepokrývají požadovanou potřebu.
Vážený pane premiére, pro mne je toto zjištění alarmujícím zanedbáním přípravy na možná vzrůstající rizika v současném nestabilním světě, na jejichž přípravu bylo zcela rezignováno, a ptám se vás: Pro kolik procent dětí máte tyto výše jmenované ochranné prostředky? Jakým způsobem je co nejdříve zajistíte pro zbytek dětí? Kdy bude naplněna litera zákona dle zmíněné vyhlášky? Předpokládám, že žijeme v právním státě. Děkuji vám za odpověď.

