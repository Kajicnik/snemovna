File: s136154.htm
Anchor: r2
Date: 36. schůze, 15. dubna 2025
Speaker: Poslanec Jiří Mašek

Speech:
Poslanec Jiří Mašek: Děkuji, vážená paní předsedající. Kolegyně, kolegové, ke kolegu Zlínskému, vaším prostřednictvím. Já tam vidím také problém v tom sdíleném zdravotním záznamu, konkrétně v emergentní kartě, když tomu tak budeme říkat, protože jsem přesvědčen, že pokud tam budou informace, musí být naprosto validní, aby to mělo smysl, takže by tam měly být postupně informace o všech občanech a tahleta informace by měla být dostupná - to je zase pro Milana, prostřednictvím paní předsedající - nejenom záchranné službě, ale prostě zdravotnickým zařízením, všem těm, které se podílejí na léčbě konkrétního pacienta. Takže tam jde spíš o to, kdo to nakrmí validními informacemi. S panem ministrem tady budu určitě souhlasit, že ten systém zřejmě bude připraven, ale z mého pohledu hrozí, že bude prostě prázdný, a pokud v tom něco neučiníme, bude dlouho prázdný a nepoužitelný. Děkuji.

