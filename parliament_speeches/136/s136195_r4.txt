File: s136195.htm
Anchor: r4
Date: 36. schůze, 15. dubna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážená paní místopředsedkyně, já jsem se přihlásila do obecné rozpravy, protože nechci být limitována dvěma minutami, nicméně avizuji, že nebudu mluvit dlouze, protože já jsem si nepotřebovala připravit žádný souvislý projev. Když jsem poslouchala debatu, tak jenom bych chtěla připomenout, že v rámci druhého čtení - a už jsem se s tím setkala (v) tomto volebním období - například nikdo v obecné rozpravě nic neřekl a v podrobné rozpravě řekl: Přihlašuji se k číslu tomu a tomu. A víte, že to stačilo? I sněmovní legislativa řekla, že je to v pořádku, že odůvodnění je v tom napsáno vlastně, v tom čísle tisku, sněmovního dokumentu. A proto se domnívám, že ta diskuse je důležitá i o pozměňovacích návrzích, které jsou vloženy do systému a dosud se k nim nikdo nepřihlásil, protože já až do konce podrobné rozpravy nevím, zda se k nim někdo přihlásí, či nikoliv.
A hlavně, nezaznělo tu, že se někdo k něčemu nepřihlásí - kromě kolegy Fridricha, který avizoval, že se s kolegou Bělorem dohodli na něčem lepším a dali dohromady své návrhy, ale o tom, že by se kolega Bendl nepřihlásil - on nebo někdo jiný, protože to může učinit kdokoliv, osvojit si vložené sněmovní tisky - to nezaznělo. Proto když jsem si četla, zaujaly mě dva pozměňovací návrhy, a to je 6648 poslanců Petra Bendla, Jana Bureše, Jana Hofmanna. Ona už je zmínila dneska kolegyně Eva Fialová, tento pozměňovací návrh. On je velmi stručný a já ho přečtu: "V části sedmé se navrhovaný § 81 bod 7 ruší" - písmeno g), tedy ruší se: "pořídit zvukový, obrazový nebo jiný záznam osob a věci nacházejících se na veřejně přístupném místě a zvukový, obrazový nebo jiný záznam průběhu úkonu, je-li to nezbytné pro plnění jejich úkolů". Odůvodnění - vzhledem k jeho stručnosti si ho dovolím taky přečíst celé: "Strážce přírody již dnes užívá status veřejného činitele a není společensky žádoucí, aby stráž přírody nahrazovala funkci Policie ČR." Tolik jedna věta.
Kolegové a kolegyně, dokumentace protiprávního jednání provádí ve své podstatě kdokoliv a říct, že by tak neměla činit stráž, se mi docela příčí - možná kdyby to ti, co to napsali, trošku rozvedli. Když si vezmete kauzy, které jsou ve veřejném prostoru, někdo někoho natočí na mobil, běžně použije zvukový, obrazový záznam, hodí to na sítě, a my tady řekneme, že strážce přírody tedy - a nic. Víte, já si myslím, že když má oporu v zákoně, že je běžné - on, když někdo dokumentuje, nějaký zásah, tak to je ochrana obou dvou stran. To je jak dokumentace protiprávního jednání, tak i třeba konverzace, která mezi subjekty vznikne, a podobně. Já tomuto pozměňovacímu návrhu fakt nerozumím a myslím si, že by to chtělo trošku delší diskusi. Říkám, doteďka nevím, jestli se k němu někdo přihlásí, či nikoliv, ale nicméně to odůvodnění je takové, že se s ním nelze vůbec ztotožnit, není prostě rozvedeno - aspoň jeden odstaveček, o čem to je. Opravdu, kdekdo dneska cokoliv natáčí, pouští to na sítě, ale strážce přírody nebude dokumentovat svůj zásah? Já si myslím, že to úplně správně není. To je k tomuto pozměňovacímu návrhu 6648.
Druhý pozměňovací návrh, ke kterému se chci vyjádřit, který mě taktéž zaujal, já už jsem ho dneska zmínila ve faktické poznámce, je to 6646. U paní zpravodajky jsem si ověřila, že se dosud k němu nikdo nepřihlásil, a je to pozměňovací návrh, který se dotýká přestupků, že ruší společná ustanovení, tam v zákoně jsou zjevně speciální ustanovení k projednávání přestupků - může být, máme sice obecný zákon, ale speciálně může, týká se to ohledně pachatelů přestupků a podobně - a tady je napsáno, to už jsem již uváděla: "PN, které řešení přestupku dává do kompetence obcí, činí tyto body nadbytečné." A teď, když by se někdo k tomuto přihlásil a nějak to neokomentoval, tak chci říct, že je to absolutně nesrozumitelné. Který pozměňovací návrh dává do kompetencí obcí něco? Prostě je to velmi nesrozumitelné. A já bych možná byla ráda, kdyby aspoň zaznělo, jestli se k tomu někdo chce, nebo nechce přihlásit, protože potom bych nemusela o tom diskutovat, ale v této chvíli skutečně nevím i s ohledem na praxi, jaká je zde zavedena. Tolik k těmto dvěma pozměňovacím návrhům. ***
