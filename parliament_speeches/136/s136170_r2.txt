File: s136170.htm
Anchor: r2
Date: 36. schůze, 15. dubna 2025
Speaker: Poslankyně Barbora Urbanová

Speech:
Poslankyně Barbora Urbanová: Hezké odpoledne. Kolegyně, kolegové, avizuji, že navrhnu sloučení rozpravy s následujícím bodem na konci svého poměrně krátkého projevu, tak abychom měli dostatek hlasujících na tento moment.
Vážené poslankyně, vážení poslanci, předkládaný návrh zákona přináší zjednodušení a modernizaci pravidelných informačních povinností zaměstnavatelů vůči státním institucím. Cílem tohoto opatření je redukce administrativní zátěže zaměstnavatelů a zavedení jednotného reportovacího nástroje, který nahradí současný roztříštěný a duplicitní systém hlášení. V současnosti musí zaměstnavatelé podávat nejméně 25 různých hlášení v různých termínech, často s duplicitními daty. Tato hlášení jsou rozdělena mezi různé instituce, jako jsou Ministerstvo práce a sociálních věcí, Česká správa sociálního zabezpečení, Úřad práce České republiky, Ministerstvo financí a Český statistický úřad. Tento stav znamená zbytečnou administrativní zátěž pro zaměstnavatele a neefektivní využití lidských i finančních zdrojů státu. Nový systém sjednotí tyto povinnosti do jednoho centralizovaného formuláře, který bude sdílen mezi příslušnými orgány. Navrhovaný zákon přináší smysluplnou reformu administrativních povinností zaměstnavatelů. Jeho přijetí povede ke zjednodušení komunikace mezi podnikatelským sektorem a státem, k odstranění duplicit a efektivnějšímu využití dostupných dat.
A nyní prosím, že bychom hlasovali o sloučení s následujícím bodem, což je změna zákonů v souvislosti s přijetím tohoto návrhu. Tak tedy prosím o hlasování.

