File: s136155.htm
Anchor: r2
Date: 36. schůze, 15. dubna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, paní předsedkyně. Vážená paní ministryně, vážení pánové ministři, dámy a pánové, dovolte mi jenom drobnou poznámku z praxe. Mám to štěstí, že 35 let pracuji na pracovištích, kde začala elektronizace, takže si troufám tvrdit, že už takové ty dětské choroby jsme trošku prošli, a já jenom chci upozornit na jednu věc. Ta elektronizace, kterou já osobně vítám, protože ona má pomáhat, nikoliv škodit přes všechny věci, má zabránit tomu, abychom nedělali třeba duplicitně vyšetření, protože ne všechna jsou úplně příjemná, ne všechna jsou také bez nějakých vedlejších možných následků. Za další má omezit nadměrné třeba odebírání biologického materiálu, protože v momentě, kdy budeme mít výsledky k dispozici, nemusíme třeba některé věci opakovat.
Na druhou stranu, uvědomme si, že elektronizace musí být náš sluha, nikoliv náš pán, protože to by nás dohnalo k tomu, že by vlastně ti lidé jenom proto, aby teda vyhověli nějaké dikci programu, procházeli zařízeními, což by jistě nebylo dobře. V současné době existuje určité úložiště, kterému se říká ePACS, kde zdravotnická zařízení ve velké míře - netvrdím, že všechna - ukládají nebo mohou tam posílat zobrazovací metody, to znamená cétéčka, magnetickou rezonanci, rentgeny, což samozřejmě pomáhá a pacienta to významným způsobem uvádí do komfortnější zóny, nemusí podstupovat další vyšetření.
Čili elektronizace určitě ano, ale s tím, že musíme za prvé zachovávat všechna práva toho pacienta, musí nám opravdu sloužit, a já se domnívám, že to úplně nebude asi poslední hovor ještě v průběhu dlouhých let na téma elektronizace, ale bezesporu je to pokrok, jenom ho musíme umět dobře využít. Děkuju.

