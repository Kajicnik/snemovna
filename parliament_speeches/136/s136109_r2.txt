File: s136109.htm
Anchor: r2
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten: Tak děkuji, pane předsedající. Já jsem se trošičku zadýchal, protože jsem běžel, ale nakonec to dopadlo dobře, takže jsem zde.
Tady k této novele trestního zákoníku, tak samozřejmě je tam spousta věcí, které se mění, ale zároveň já to beru jako nosič, že je trestní zákoník otevřen, a proto si nemohu pomoci, ale máme tady několik pozměňovacích návrhů, které se budou věnovat nebo se věnují několika věcem. Ono jsme se tady bavili mnohokrát, zda tedy ti lidé, kteří se brání například ve svém obydlí a tak dále, my to máme pracovně nazváno "můj dům, můj hrad", že by měli mít možnost (se) bez nějaké perzekuce ze strany státu ve svém domě bránit a ubránit případnému pachateli nějakého trestného činu. Takže nějakým způsobem posilujeme ta jeho práva.
Pak je to takový evergreen, který jsme tady projednávali v rámci lexu Ukrajina VII, kdy tedy byl načten pozměňovací návrh, kde se mění a zavádí v trestním zákoníku § 318a. V lexu Ukrajina si myslím, že se tím bude zabývat možná časem Ústavní soud, zda tedy jako přílepek úplně k jiné normě má šanci na to, že tedy bude legitimně uznán. Nicméně ten § 318a se prokopíroval i do tohoto trestního zákoníku, je zde tedy explicitně uveden, a právě pod dojmem těch událostí, které se dějí okolo nás a samozřejmě dějí se i ve Spojených státech, tak to bude jedna z dalších změn, kde bychom tedy tento paragraf chtěli vypustit, protože z našeho pohledu to trochu zavání, jako bychom se měli vrátit někde k nějakému utahování šroubů, podobně jak to bylo v padesátých a v sedmdesátých letech po návštěvě vojsk Varšavské smlouvy tady tak, jak se utahovaly postupně ty šrouby, tak se upřesňoval tehdy i ten trestní zákoník. A bohužel ten § 318a poměrně nápadně připomíná tyto staré normy.
No a pak bych tady dával ještě jeden pozměňovací návrh a ten se zabývá tedy, a tento tisk se bude také projednávat, je to tisk768, pyrotechnika, a právě o tom bude ten třetí pozměňovací návrh, který zde mám, který také načtu a zdůvodním.
Nyní se tedy budu věnovat té první normě, což je "můj dům, můj hrad". Tento pozměňovací návrh tedy mění, mění se tam některé paragrafy a vkládají se tam některé nové body. Takže za prvé do návrhu v části třetí se čl. I se vkládá nový bod číslo 6, který zní: V § 46 se vkládá nový odst. 2, který zní: Od potrestání pachatele, který spáchal trestný čin odvraceje útok nebo jiné nebezpečí, aniž byly splněny podmínky, či meze krajní nouze - § 28 - nebo nutné obrany - § 29 - lze upustit, jestliže vzhledem k okolnostem spáchaného trestného činu a k dosavadnímu životu pachatele lze důvodně očekávat, že již pouhé projednání věci postačí k ochraně společnosti. Ostatní odstavce se tedy přečíslují.
Dále za druhé, do návrhu se v části první čl. I vkládá bod číslo 14, který zní: V § 58 se v dosavadním odst. 7 zrušují slova spáchal trestný čin odvraceje útok nebo jiné nebezpečí, aniž byly zcela splněny podmínky krajní nouze - § 28 - nebo nutné obrany - § 29. V § 58 se doplňuje nový odst. 8, který zní: Soud zváží snížení trestu odnětí svobody pod dolní hranici trestní sazby také tehdy, jestliže pachatel spáchal trestný čin odvraceje útok nebo jiné nebezpečí, aniž byly splněny podmínky, či meze krajní nouze - § 8 (§ 28?) - nebo nutné obrany - § 29. Omezením stanoveným v odst. 4 přitom není vázán. ***
