File: s136045.htm
Anchor: r1
Date: 36. schůze, 15. dubna 2025
Speaker: Poslankyně Ivana Mádlová

Speech:
Poslankyně Ivana Mádlová:: Paní předsedkyně, děkuji za slovo. Já bych ve svém příspěvku chtěla představit pozměňovací návrh s číslem 6454, který předkládají poslanci... Kromě mě ještě Robert Králíček, Renata Oulehlová, Eva Fialová, Věra Adámková a Rudolf Salvetr. Tento pozměňovací návrh je reakcí na nový návrh v tomto zákoně o obcích, který se týká prodloužení doby nočního klidu.
Co se týče toho návrhu, tak je uvedeno, že dobou nočního klidu se rozumí doba od 22. hodiny do 6. hodiny. Obec může obecně závažnou (závaznou?) vyhláškou stanovit, že v obcí vymezeném období mezi 1. červnem a 30. zářím kalendářního roku se na celém území obce posunuje počátek doby nočního klidu nejvýše o dvě hodiny, a to pro všechny noci z pátku na sobotu a ze soboty na neděli nebo pro noci bezprostředně předcházející dni státního svátku. V takovém případě by se měl prodloužit počátek.
Tady se domníváme, že je to opravdu pro obyvatele velmi náročné, protože tímto vlastně říkáme, tímto návrhem, že od 1. června do 30. září lze každý víkend pořádat nějaké hudební produkce nebo připravit nějaké zábavné situace a podobně. My se domníváme, že je to příliš bezbřehé, protože takto není určeno, že by to mělo být na konkrétní akce, ale je to vymezeno pouze na celé čtyři měsíce. To znamená, že občan nebude dopředu vědět na ten víkend, o jaké akce v jakém víkendu se jedná. Alespoň takto je to napsáno tedy v tom návrhu a na výboru pro regionální rozvoj nebylo toto nijak rozporováno. To znamená, že je to... My se domníváme, že toto by měla být zásadně pravomoc obcí, ponecháno tak, jak to teď je, to znamená vyhláškou.
Tady se skutečně ukazuje, že chybí opět připomínkové řízení, aby se k tomu mohli vyjádřit všechny dotčené subjekty, zejména zástupci obcí, protože tak, jak my jsme činili sondu, tak určitě tímto návrhem nadšeni nebyli a sami říkají, že bohatě stačí tak, jak to teď je, protože oni nejlépe znají tu situaci v obci a to, kde se ty akce konají a podobně.
Je pravdou, že samozřejmě my vnímáme, že nechceme z měst dělat nějaká mrtvá místa, protože prostě život ve městě přináší pochopitelně i městské vyžití i kulturní akce, zábavní akce, ale je potřeba to nějakým způsobem skloubit a ne rovnou na celé čtyři měsíce, každou sobotu a neděli prostě umožnit bezbřehé pořádání kulturních akcí. V současné době tak, jak to je upraveno, je to dostačující a my naším pozměňovacím návrhem chceme, aby to bylo vráceno do té podoby tak, jak to platí nyní.
Jinak pokud bychom se měli více zabývat problematikou hluku, tak se lze inspirovat pochopitelně v zahraničí, v okolních zemích na západ od nás, jako je to například ve Velké Británii, Francii, Německu, Lucembursku, těch příkladů je celá řada. My jsme ty příklady uvedli i do toho pozměňovacího návrhu, aby bylo patrné, jakým způsobem je hluk regulován právě v těchto zemích, kde jsou samozřejmě i velká města a pořádají se obrovské festivaly a velké zahraniční koncerty. Tam je to skutečně nějakým způsobem regulováno, aby bylo dosaženo nějakého kompromisu, vyvážené situace. Jednají tam, v těch regulacích tak počítají s hlukem, s decibely, s lokalitami, počtem těch akcí a tak dále, to znamená, že s tím si lze určitě nějakým způsobem pohrát.
Já musím říct, že nás velmi mrzí, že třeba právě k hluku nebyla svolaná nějaká širší diskuse nebo pracovní skupina, protože určitě by stálo za to se problematice hluku věnovat tak, aby došlo k nějakému rozumnému kompromisu mezi těmi, kteří se třeba chtějí bavit velmi často, ale i mezi těmi, kteří si chtějí odpočinout nebo hluk špatně snáší. Uvědomte si, že přes léto nezmizí lidi, kteří dělají v nepřetržitém provozu. Naopak, přes léto se vybírají dovolené, to znamená, že mají třeba i více služeb v tom směnném provozu. Já samozřejmě můžu mluvit jako zdravotník, kdy jsem zažila v létě pochopitelně to, že je potřeba vzít více služeb nebo v jiném rozpisu, než na který jste zvyklí, protože pochopitelně dovolené je potřeba si vybírat, a věřte tomu, že pokud se zdravotník nevyspí a pracuje na exponovaném pracovišti - a takto by to mělo být po celé léto - tak to není úplně šťastné řešení.
Já musím říct, že tento pozměňovací návrh předkládám i jako osoba, která má zkušenosti z pozice místostarostky městského obvodu plzeňského, který má 50 000 obyvatel, takže je to poměrně velký obvod a rozhodně jsem řešila ve spolupráci s kolegy i problematiku této vyhlášky, problematiku hluku. Je potřeba si uvědomit, že dneska se i ta zábava posouvá do lokalit, kde by vás to třeba dříve nenapadlo, více k přírodním místům v tom městě a podobně. Tady si myslíme, že je potřeba skutečně najít nějakou rovnováhu a nechat to výslovně na obcích, protože ty si s tím dokážou představit (poradit?). Pro nás tato přílišná regulace, která je daná do zákona, není úplně šťastná, protože je to prostě přísně takto regulováno a je to zbytečné, protože tak, jak to v současné době je, tak to bohatě dostačuje.
Já musím podotknout, že i na výboru pro regionální rozvoj nedokázalo Ministerstvo vnitra, zástupci Ministerstva vnitra, obhájit tuto změnu, protože se odkázali pouze na jeden nález Ústavního soudu v Příbrami, který si ovšem vyložili nějak podle svého, kdy v městě Příbrami nebyla dobře uplatněná právě tato vyhláška, ale na základě toho nelze pochopitelně takto tvrdou regulaci na celé léto dát rovnou do zákona, protože pak by muselo Ministerstvo vnitra i uznat další nálezy Ústavního soudu, kde se píše o tom, že soustavný, kontinuální nadměrný hluk vede k ohrožení zdraví, poškozování zdraví, ke stresovým situacím, kardiovaskulárním problémům a tak dále, takže je velká škoda, že nebyl větší prostor třeba se věnovat této problematice. Já si myslím, že jsem asi k tomu řekla, co je potřeba. Pravděpodobně mě doplní ještě kolegové.
Co bych ještě chtěla říct za důležitou věc, že vlastně od roku 2015 není venkovní hluk považován za hluk. To znamená, že hygienické stanice už toto neměří a je velmi obtížné chránit občany před tímto nadměrným hlukem, protože jsou obce, kde máte velmi omezený počet městské policie, a i když vám přijede třeba na ten soukromý pozemek, kde se pořádají třeba technoparty, které ruší přes celý víkend, tak pochopitelně ta městská policie má pouze omezené pravomoce. Přijede, upozorní a za chvíli se to spustí i nadále. To je potom samozřejmě problém, protože i na těch soukromých pozemcích, které pronajímají obce, tak už je to záležitost toho soukromníka, ale víme, jak to ve skutečnosti je. Já sama mám s tímto soukromé zkušenosti jako občan, kdy toto zažívám prakticky také zhruba půl roku, pět až šest měsíců, třikrát týdně a je to proto, že je to prostě pronajato soukromému uživateli a je velmi složité se tomu bránit, když je to třikrát týdně do čtyř hodin do rána.
Takže já bych tímto uzavřela svoje vysvětlení. Věřím, že je tady mezi námi dost starostů, místostarostů, kteří podpoří tento rozumný návrh. ***
