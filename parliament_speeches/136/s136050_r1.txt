File: s136050.htm
Anchor: r1
Date: 36. schůze, 15. dubna 2025
Speaker: Ministr pro vědu, výzkum a inovace ČR Marek Ženíšek

Speech:
Ministr pro vědu, výzkum a inovace ČR Marek Ženíšek:: Děkuji za slovo, pane místopředsedo. Dovolte mi jen velmi stručně zmínit základní cíle tohoto návrhu zákona. Těmi cíli jsou kodifikace a konsolidace aktuálního stavu oblasti výzkumu a vývoje a inovací, modernizace právního rámce v oblasti vědy a výzkumu nebo vytvoření jasného rámce pro technologický transfer nebo komercionalizaci jako takovou.
Návrh zavádí řadu novinek, o kterých jsem hovořil již v průběhu prvního čtení. Zavádí větší flexibilitu u projektů jako takových, flexibilitu poskytování účelové podpory, možnost využít institucionální podpory založení spin-offů, zavádí přímo do zákona termín TESTBED a podporu rozvoje inovační infrastruktury a další nové oblasti, které dosud nebyly v rámci legislativy nějakým způsobem ošetřeny.
V průběhu období od prvního čtení, neboli to prošlo prvním čtením, tak zazněly spousty podnětů a návrhů, které byly reflektovány pozměňovacími návrhy, které budou následně předneseny. Já mohu říct, že s většinou z nich se ztotožňuji jako ministr, a zároveň získaly podporu i podvýboru nebo výboru jako takového. Týká se to zejména pozměňovacích návrhů, které se... organizační struktury Technologické agentury České republiky, nebo pozměňovacího návrhu (na) prodloužení lhůty k podání návrhu projektů, stejně tak pozměňovací návrh, který se týká vypuštění povinnosti posuzovat projekty umělé inteligence etickou komisí nebo změny zákona o veřejných výzkumných institucích a zákona o Akademii věd, kde je navrženo řešení situace Střediska společných činností Akademie věd zřízením nové veřejné infrastrukturní instituce, aby mohli například řídit nadaci nebo dělat jinou činnost.
Chtěl bych zmínit, že jsem velmi rád za konstruktivní debatu v průběhu jednání podvýboru i výboru samotného. Sám jsem se ztotožnil a podporuji dva pozměňovací návrhy, které budou předneseny z řad opozice. Pevně věřím, že získá tento návrh podporu i pak v rámci třetího čtení. Děkuji.

