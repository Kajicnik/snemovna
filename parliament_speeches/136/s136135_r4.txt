File: s136135.htm
Anchor: r4
Date: 36. schůze, 15. dubna 2025
Speaker: Poslanec Ondřej Babka

Speech:
Poslanec Ondřej Babka: Děkuji za slovo. Já se bohužel musím přidat ke své kolegyni Evě Fialové, která to tady zmínila, a to z toho důvodu, že my jsme... Já jsem to na to upozorňoval již na výboru pro životní prostředí, kdy tedy již byl nahrán jeden z pozměňovacích návrhů kolegy Bureše, který za mě je prostě z hlediska ochrany přírody a krajiny vysoce kontroverzní. Nějakým způsobem jsem se ho na to ptal už na výboru pro životní prostředí.
Nám se tady dneska stala situace, že během odpoledne se do tohoto zákona nahrálo dalších 34 pozměňovacích návrhů. Mě by možná zajímalo i právě proto, že nevím, a tím, jak je vnímám jako vysoce kontroverzní, jaký názor na ty pozměňovací návrhy má pan ministr? Jestli to je nějaká koaliční shoda, jestli to jsou koaliční pozměňovací návrhy? Protože je to dost zásadní. Vy tady prostě po nějakých osmi letech zásadním způsobem, kdyby byly ty pozměňovací návrhy přijaty, budete měnit zásady péče a děláte to na poslední chvíli. Kdybych to nějakým způsobem zjednodušeně mohl glosovat, tak bych to popsal tak, že vy se tady, pane ministře, snažíte vyhlásit jeden nový park, národní park, ale další čtyři existující národní parky chcete zlikvidovat. Děkuji za slovo.

