File: s136147.htm
Anchor: r9
Date: 36. schůze, 15. dubna 2025
Speaker: Poslanec Ivan Bartoš

Speech:
Poslanec Ivan Bartoš: Já bych se strašně rád zabýval už tímhle zákonem, ale ještě zareaguji na paní poslankyni Balaštíkovou, prostřednictvím vás, paní předsedkyně.
Hovoříte tedy o těch řízeních, která byla spuštěna před 1. 7., tedy před platností nového stavebního zákona, pro který mimo jiné jste hlasovali i vy zde ve Sněmovně, ANO a SPD, tudíž jsou to ta papírová podání, která byla podána před 1. 7. Vyřizují se podle starého stavebního zákona a celý proces digitalizace na rychlost jejich zpracování nemá vliv.
Já jsem se díval na statistiky z toho zpracování. Některé stavební úřady, tedy ty větší, se s tím systémem popasovaly a fungují, ony totiž byly dostatečně rychlé a výkonné již před 1. 7., tedy v tom starém režimu. Samozřejmě, stavební úřady, které byly menší, měly třeba jednoho člověka, a neprošel náš návrh na zdrcnutí stavebních úřadů pouze na ORP, tu debatu jsme tady vedli, tak holt prostě ty mají v tuto chvíli problémy. Ale také s tím ti úředníci se naučili pracovat a ta rozhodnutí vydávají.
Pokud argumentujeme, že nejsou zpracovávány žádosti 1. 7., za to nemůže ani současný ministr, ani minulý ministr, ani žádný jiný ministr. Tyto prostě jsou na kapacitách stavebních úřadů. Já jsem například navrhl zvýšení odměn pro zaměstnance stavebních úřadů, aby byli zařazeni v jiné skupině, protože personální situace na malých stavebních úřadech je skutečně tristní, takže jsou zavaleny podáními před 1. 7., platností zákona. Hovořit tedy o důsledcích digitalizace v této věci, a sama jste to uvedla, tak si v tom odporujete, prostřednictvím paní předsedající, je zavádějící.

