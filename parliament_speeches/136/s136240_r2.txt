File: s136240.htm
Anchor: r2
Date: 36. schůze, 15. dubna 2025
Speaker: Poslankyně Ivana Mádlová

Speech:
Poslankyně Ivana Mádlová: Děkuji, pane místopředsedo. Vážený pane ministře, moje interpelace se týká placené odborné praxe, respektive možnosti odměny za letní souvislou praxi u studentů zdravotnických oborů. Podotýkám, že to je povinná letní odborná praxe, která zabere kolem jednoho měsíce. Smyslem pochopitelně je - protože ta letní praxe je souvislá - že si upevňují své znalosti a dovednosti, tak aby mohli být za tuto činnost odměněni, jako je to u jiných oborů. Bohužel v současné době je to problém, protože metodika vašeho ministerstva je nejasná, protože je tam napsáno, že nelze za produktivní činnost považovat služby - což nepochybně zdravotní a ošetřovatelská péče jsou - které studenti zdravotnických oborů Všeobecné ošetřovatelství, Dětské ošetřovatelství i Všeobecné lékařství vlastně vykonávají, takže v tom je ten problém.
Čili my jsme to řešili i na zdravotním výboru, kde k tomu bylo přijato usnesení, které bylo jednomyslně schváleno, protože toto je zájem celého zdravotního výboru, všech členů výboru, tedy i vašich vládních poslanců, včetně vašeho hnutí, kdy to považujeme za velmi důležité. Je to i důležitý motivační prvek pro ty studenty, protože oni jsou handicapováni tím, že jeden měsíc díky náročnosti studia mají tuto souvislou praxi a nemohou si jít přivydělat jinam na svoje živobytí. Tady samozřejmě ta odměna je pochopitelně nižší - je to dáno tou metodikou - než by byla klasická odměna třeba na dohodu.
Nicméně teď jsme ve fázi pohádky O slepičce a kohoutkovi, protože probíhala k tomuto nějaká mezirezortní komise. Tam bylo slíbeno ze strany vašeho ministerstva, že bude opravena metodika ve smyslu, aby to šlo, protože se k tomu vyjádřili i daňoví poradci a bohužel je to ve vakuu.

