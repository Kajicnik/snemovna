File: s136044.htm
Anchor: r2
Date: 36. schůze, 15. dubna 2025
Speaker: Poslankyně Marie Pošarová

Speech:
Poslankyně Marie Pošarová:: Děkuji za slovo. Vážení, já reaguji na kolegyni, protože já jsem stejného názoru a nechápu, proč současná koalice prosazuje tento poslanecký návrh, když je tam z vlády mnoho výtek, a hlavně, že návrh právě neprošel tím připomínkovým řízením, aby se k němu tedy mohly vyjádřit všechny subjekty. Další, právě tento zákon má být tedy o spolupráci obcí, ale bohužel jsou tam změny, které právě do této gesce nepatří, ať už jsou to třeba změny regulace nočního klidu nebo jiné.
Také bych chtěla zkritizovat právě to, že jedním z cílů předloženého návrhu zákona je v obecním zřízení, krajském zřízení o zákoně o hlavním městě Praze a nahradit pojem právo stavby na pojem věcné právo stavby. Takovou změnu lze považovat za nadbytečnou s potenciálem způsobit právě právní nejistotu stran tohoto pojmu v českém právním řádu. Občanský zákoník rozumí právem stavby vždy pouze věcné právo, a nikoliv právo stavět na cizím pozemku na základě obligace. Pojem práva stavby jako věcného práva používá řada právních předpisů a je to třeba zákon o elektronických komunikacích, vodní zákon, zákon o vodovodech a tak dále. Děkuji.

