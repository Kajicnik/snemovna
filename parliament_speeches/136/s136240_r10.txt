File: s136240.htm
Anchor: r10
Date: 36. schůze, 15. dubna 2025
Speaker: Poslanec Stanislav Fridrich

Speech:
Poslanec Stanislav Fridrich: Děkuji za slovo. Hezké odpoledne všem. Vážený pane ministře. V programovém prohlášení vláda deklarovala prioritu kvalitního školství, cituji: "Rezort školství je pro nás prioritou, protože bez kvalitního školství nemá národ budoucnost. Investice do našich dětí jsou investicí do naší budoucnosti. Kvalitní školství chápeme jako školství otevřené, dostupné, profesionální." Konec citátu.
V rámci rezortu školství jste se rovněž zavázali k prosazení více peněz do školství, a to včetně regionálního, a posílení odborného a technického vzdělávání, viz strana 12 a 13 programového prohlášení vlády. Mám k dispozici materiál, v němž jsou pro odborné střední školy stanoveny normativy na žáka, zejména u technických oborů, a jejich srovnání s rokem 2024. U všech oborů dochází ke krácení těchto normativů, s výjimkou oboru Letecký mechanik, kde dochází k přeřazení do jiného shluku v důsledku předchozího podfinancování z roku 2022. Fakticky se tedy ani v tomto oboru o nárůst peněžních prostředků nejedná.
K největšímu poklesu dochází, troufnu si říct, u stěžejních průmyslových oborů, a to oborů Strojní mechanik - 3,16 procent, Obráběč kovů - 3,21 procent. U soukromých škol je pokles ještě markantnější, neboť tyto školy dostávají jen 90 procent určených, tedy snížených, normativů. Jak chce tedy vláda, potažmo Ministerstvo školství, zajistit kvalitu vzdělávání v rámci středního odborného školství, když krátí dotace na výuku žáků jednotlivých oborů?

