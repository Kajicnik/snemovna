File: s136017.htm
Anchor: r4
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, milí občané, dneska začnu tématem, kterému si myslím, že se tady v Poslanecké sněmovně věnovalo příliš málo pozornosti, a to je zdražování. Protože my bychom tedy neměli o těch věcech jenom diskutovat, ale měli bychom předkládat a projednávat konkrétní řešení, která můžou pomoci řešit situaci, kterou lidé zakoušejí dneska.
My tady máme zákon, který upravuje dohled nad řetězci, které prodávají potraviny a další zboží, posiluje kompetence antimonopolního úřadu. Na ten zákon se tady práší a práší a stále se nedostavil na své projednání, takže ten zákon, který máme uložen jako bod 32 dnešního programu, tisk 853, v prvním čtení, hospodářská soutěž, tak stále nebyl projednán.
My opravdu potřebujeme, jestli chceme dělat něco s kartely, jestli chceme dělat něco se zneužíváním dominantního postavení, tak potřebujeme posílit kompetence antimonopolního úřadu. Tady se stala taková legrační věc, že pan Mlsna sice dostal peníze navíc do antimonopolního úřadu se zdůvodněním, že ten úřad bude mít nové kompetence, ale příslušný zákon, který se týká rozšíření jeho kompetencí, schválen nebyl.
Když se podíváme na dnešní noviny, tak zase čteme upozornění, velké titulky - tady mám zrovna třeba deník Metro - že "o Velikonocích si lidé připlatí. Mnohým mohou kazit radost rostoucí ceny surovin, které jsou potřeba pro pečení beránků nebo mazanců, ale i samotných vajec pro zdobení kraslic." Teď je tady podrobný rozpis toho, jak je velikonoční inflace přibližně šestkrát vyšší. Za tu dobu, co tady jsme - už mnoho měsíců - tak jsme se nedostali k tomu, abychom tento důležitý zákon, který rozšiřuje kompetence antimonopolního úřadu, projednali, a to podotýkám, že to je zákon, který schválila vláda, takže my tady paradoxně jako Piráti z opozice vyzýváme k tomu, aby vláda zajistila projednání svého vlastního návrhu zákona, který se odkládá.
No a ty důvody jsou nabíledni, protože... Tady je citována Česká distribuční společnost, která prováděla srovnání spotřebního koše třinácti základních potravin a uvádí, že "meziročně i čtvrtletně zdražil zhruba o 15 procent, přičemž prvenství ve zdražování stále drží máslo. Ve srovnání s loňským lednem stojí o polovinu více." Dále uvádí, že "meziročně si připlatí za osm z třinácti sledovaných položek, ve srovnání s předchozím kvartálem dokonce za deset. Hospodyně a hospodáři vytáhnou z peněženky průměrně 175 korun, přičemž si připlatí o Velikonocích za vejce. Už koncem března se u těch neklecových platilo od 60 do téměř 100 korun za deset vajíček. Letákoví distributoři evidují zdražení vajec meziročně o 57 procent." Takže to jsou konkrétní věci, které jsme mohli řešit.
Samozřejmě ono ceny jsou z velké části ovlivněné trhem a situací, událostmi, které nemůžeme úplně v České republice ovlivnit, ale to, co ovlivnit můžeme a měli bychom, je zajistit, že nebude docházet ke zneužívání těchto různých událostí v hospodářské soutěži. Proto navrhuju, abychom tento bod, který jsem tady četl, bod 32, tisk 853, první čtení, projednali dneska v bloku prvních čtení jako první bod.
Dále budu pokračovat tím dalším problémem, který velmi často uvádí naši občané, když se s nimi bavíme na ulicích. Máme takovou kampaň, jmenuje se to Máte přání. Tam nám lidé říkají, co by chtěli, aby politici řešili, nejenom Piráti, ale všichni politici. No a nejvíc ze všech těch témat se věnujou bydlení. Bydlení je tedy zásadní problém. Lidi si... Nějakých deset procent všech odpovědí se právě týká - po celé republice - bydlení. Já jsem si četl všechna přání lidí za celou Českou republiku - samozřejmě ten problém je tedy ve třech čtvrtinách republiky - kteří trpí drahým bydlením, a řekněme, nedostatkem bytů. Naopak zbývající čtvrtina republiky má spíš problém, že odtamtud lidi utíkají, že se vylidňují, že tam nejsou příležitosti, že tam nejsou schopní podnikatelé a další lídři, kteří by dokázali zorganizovat život v tom kraji tak, aby se tam těm lidem dobře žilo, aby tam bylo vzdělání, vybavenost a tak dále, ale ze tří čtvrtin... ve třech čtvrtinách českých krajů je toto velký problém. ***
