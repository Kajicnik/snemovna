File: s136051.htm
Anchor: r2
Date: 36. schůze, 15. dubna 2025
Speaker: Poslanec Ivo Vondrák

Speech:
Poslanec Ivo Vondrák:: Dobrý večer, dámy a pánové. Já bych si dovolil odůvodnit tři pozměňovací návrhy. Ten první, který jsme připravili společně s panem kolegou Pavlem Svobodou, se týká bodu, který v novém zákonu definuje, kdo je vlastně výzkumným pracovníkem. V tom původním návrhu se hovořilo o tom, že se jedná o člověka, který je původcem nebo autorem výsledků dosažených s podporou výdajů státního rozpočtu na výzkum, vývoj, inovace a transfer znalostí. Domníváme se, že to není úplně korektní vůči průmyslovému výzkumu, vůči lidem, kteří pracují mimo financování ze státního rozpočtu, takže jsme si dovolili tuto definici pozměnit, po diskusích v podvýborech a samozřejmě i v samotném výboru. Ta konkrétní změna hovoří o tom, že výzkumným pracovníkem jest fyzická osoba, která se zabývá výzkumem, vývojem, inovacemi a transferem znalostí nebo takové činnosti řídí, takže jedná se víceméně o definici toho, kdo je výzkumný pracovník. Na první pohled možná nevýznamné, na druhý pohled přece jen se domnívám, že je třeba motivovat lidi, aby pracovali ve výzkumu nejen, řekněme, ve státních institucích, veřejných institucích, ale aby to byli i lidé, kteří zakládají startup firmy a tam v nich podnikají.
Další dva pozměňovací návrhy, které jsem si dovolil tady připravit, jsou pozměňovací návrhy, které se týkají Rady pro výzkum, vývoj, inovace a - nově - transferu znalostí, dříve RVVI. Protože jsem sám byl členem několik let této rady, tak vím, že jsme se pokoušeli nebo respektive ti, kteří sestavovali, se pokoušeli sestavit tuto radu, pokud možno, vyváženým způsobem. Domnívám se, že teď, v tento okamžik tam přibývá právě transfer znalostí, který považuji z pohledu České republiky jako za jeden z klíčových, protože jestli v něčem zaostáváme za, řekněme, světem, je v tom, že nám tento transfer znalostí ne příliš funguje. Tak jsem si dovolil doplnit zákon o jedno jediné slovo, aby v této radě byli "vyváženě" zastoupeni odborníci ze všech těchto čtyř oblastí. Domnívám se, že to je pro budoucnost důležité. Nechtěl bych, aby prostě věci, které se týkají inovací a transferu technologií, byly, řekněme, upozaděny. Chápu, že je to záležitost exekutivy, rozhodnout si o tom, kdo by tam měl být, na druhou stranu se domnívám, že tímto slovem víceméně naznačujeme, že nám právě o takovéto odborníky v rámci podílu na řízení vědy, výzkumu, inovací a transferu technologií jde.
No a poslední věc, ta vzešla z jakési komunikace se zástupci kontrolní rady Grantové agentury České republiky. Je to víceméně obdobný problém, jako jsem teďka zmínil v rámci Rady pro vědu, výzkum, inovace a transfer technologií. Jedná se o to, kdo by měl být v kontrolní radě. Je tam deset členů, informace hovoří o tom, že je právě tato kontrolní rada nevyvážená v tom, že prostě některé z vědních oborů, které jsou klíčové, které GA ČR financuje, tam nejsou vůbec zastoupeny, takže ten návrh zní, že bychom chtěli, aby s těmito lidmi... aby tedy tato kontrolní rada měla deset členů, ale aby tam byli dva zástupci technických věd, dva zástupci věd o neživé přírodě, dva zástupci lékařských a biologických věd, dva zástupci společenských a humanitních věd a dva zástupci zemědělských a biologicko-environmentálních věd. V podstatě nejde o nic zase klíčového, zásadního, nicméně domnívám se, že přeci jen se někdy proslýchá, že díky tomu, že takovéto rady - ať už je to Rada vlády pro vědu, výzkum, inovace a transfer technologií, nebo kontrolní rada GAČRu - že prostě do jisté míry můžou ovlivňovat rozhodování ve prospěch těch či jiných vědních oborů.
To je všechno za mě. Já se potom samozřejmě v podrobné diskusi k těmto návrhům přihlásím. Děkuji za pozornost.

