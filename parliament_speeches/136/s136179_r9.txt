File: s136179.htm
Anchor: r9
Date: 36. schůze, 15. dubna 2025
Speaker: Poslanec Jan Bureš

Speech:
Poslanec Jan Bureš: Děkuji. Jsou chvíle, kdy si připadám jako v knížce od Zdeňka Jirotky Saturnin, kde tam na závěr také otevírají kancelář pro uvádění věcí na pravou míru. Tak prosím pěkně uveďme tedy věci na pravou míru.
V případě, že si některá z komor požádá o to, aby některý ze strategických dokumentů, které jsou dané zákonem, chtěla znovu projednat, má na to jeden rok. V tomto zákoně, v této novele je uvedeno jeden rok. Jakmile uplyne jeden rok od platnosti tohoto zákona, už tuhletu kompetenci nemají. Jeden jediný rok, dvanáct měsíců. V případě, že ředitel tento dokument předloží a rada, některá z těch dvou komor s ním nebude spokojená, do 60 dnů jej musí znovu předložit, jestli upravený, neupravený, samozřejmě záleží na řediteli.
Pane kolego Brabče, vy jako bývalý ministr životního prostředí víte, že to předkládá ředitel národního parku správě národního parku, a nebudou-li znovu, některá z těch dvou komor, nadpoloviční většina těch členů spokojena, pak o tom rozhodne Ministerstvo životního prostředí po předchozím souhlasu vlády. Jestli jsou dokumenty v pořádku, jestli dokumenty jsou ze zákona v pořádku, funguje to podle nich bezvadně. Nevidíme přece jediný důvod, proč by vláda k tomu nedala souhlas a ministerstvo to neposvětilo. To není o tom, že ty dokumenty se budou najednou všechny předělávat, překopávat a dělat jinak. A jestli znáte lidi z té Šumavy skutečně, jak říkáte, já znám možná jiné lidi, možná jiné zástupce těch samospráv, kteří mi říkají o těch 2 milionech kubíků vytěženého dřeva, které se odvezly do Německa v ceně 2,5 miliardy, a o tom, že se místo nich žádné nové stromy z těch původních druhů tedy na Šumavě nevysadily. (Předsedající: Čas!) ***
