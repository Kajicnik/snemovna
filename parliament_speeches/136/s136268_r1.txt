File: s136268.htm
Anchor: r1
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Evidentně je tady potřeba některé věci, kolegyně, kolegové, neustále připomínat, a to, že ten těsný vztah, co mají mnohé jiné strany k organizovanému zločinu, se samozřejmě týká i hnutí ANO.
Jenom ocituju novinové články: "Pražské bydlení Jany Mračkové Vildumetzové" - současné senátorky za hnutí ANO - "opět se stopou z Dozimetru". O co jde? Paní současná senátorka měla k dispozici byt ve vile rodiny partnerky aktéra Dozimetru Zakaríi Nemrahy. O co jde dál? Měla také k užívání auto do volební kampaně, opět se stopou Dozimetru. Ani to nebylo vykázané, jak by mělo být, podle informací v médiích.
To je jenom jeden příklad z mnoha. Kdybych tady chtěla vyjmenovávat kauzy hnutí ANO, tak ani nestačí, kdybych tady byla přes noc. Ale jediné, co chci, je, ať máme rozumné pojistky demokracie, rozumné pojistky toho, že fungují transparentní účty politických stran, že lidé vidí - a lidi to zajímá - kdo dává peníze politikům a že si mohou také překontrolovat, kolik třeba stojí ty billboardy, aby bylo evidentní, že tam není nějaké možné protiplnění, protože ta cena je příliš nízká, zda prostě nějaké ty kampaně se nevychylují od běžných částek.
Co tímto chci ukázat? Nám Pirátům jde o to, aby v České republice měla demokracie dlouhodobě šanci a k tomu potřebuje systémové opory. Takovou oporou je, třeba aby byly jasné finanční postihy, když je předvolební kampaň vedena hrubě urážlivě a zjevně nepravdivě. To jste v nedávném hlasování, vážené hnutí ANO, vážená ODS a mnozí další, zrušili.

