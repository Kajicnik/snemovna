File: s136091.htm
Anchor: r4
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan:: Děkuju. Já jsem tu reakci slíbil a chci to slovo dodržet. Pokusím se tu hladinu křiku tady trochu omezit po proslovu pana kolegy Maška.
Co se týká všech těch věcí, které tady zaznívají, ale my se stále neposloucháme a stále se motáme v tom samém okruhu. Jistě si to vyříkáme na výborech a bude to určitě správné, ale my se motáme stále v cyklu té nelogičnosti. Já vůbec netvrdím, že to není implementace migračního paktu. Já říkám, že ta opatření jsme přizpůsobili a vybrali ta, která do naší legislativy implementovat chceme, protože znamenají zpřísnění. To je ta základní nelogičnost a ten základní náraz, který my tady v celé té diskusi máme.
Dokonce jsem nikde nepopíral, byť mě tady z toho obviňujete, že by to nepřipravovali experti Ministerstva vnitra. Samozřejmě že to připravovali experti Ministerstva vnitra, a my jsme vysvětlili, proč jsme chtěli zrychlený poslanecký návrh v zablokované Poslanecké sněmovně, ale je to návrh, který dokonce i na té první pracovní schůzce, kde opozice nebyla - SPD ano, na té druhé už ne - to představovali na expertní úrovni také experti Ministerstva vnitra.
Věcně k několika věcem už jenom velmi, velmi krátce. Žádná skupina zemí nechce v téhle chvíli pakt rušit, kam patříme, ale naopak ta skupina zemí ho chce doplňovat o další věci, které v minulém Evropském parlamentu neprošly.
Readmise krátkou cestou - pan kolega Lang o tom hovořil - tak readmise krátkou cestou, to samé děláme na slovenské hranici a české orgány samozřejmě vyrozuměny jsou.
Pokud se bavíte o kapacitách detence na letišti, letiště má volnou kapacitu a naposledy se kapacita letištní detence naplnila podle našich odborníků na přelomu roku 2007 a 2008. Počítá se při rekonstrukci s vybudováním nového detenčního zařízení.
Těch lží se tady objevovala - nebo nepravd - celá řada, ale jak říkal pan kolega Mašek, nechme to tedy na výbory. Moc se na to těším.
Jenom krátká poznámka, jak to bylo s časem na implementaci, případně na zpracování naší legislativy. Od června, kdy byl daný dokument na evropské úrovni schválen, se pracovalo na implementačním plánu. Ten byl zveřejněn v prosinci 2024 a z něj vychází legislativa. Patřili jsme ke čtyřem zemím, které byly v procesu přípravy implementačního plánu nejrychlejší. To, že proces u nás v parlamentu je delší, to je pravda. My jsme chtěli nějakou elementární politickou shodu a pokoušeli jsme se o rychlejší proces, ale jak už jsem řekl i v průběhu rozpravy, absolutně nerozporuji vaše právo vetovat devadesátku. Poté jsme tedy požádali v rámci aktuálnosti dané věci o zkrácení lhůt, tak už učinil můj pan kolega.
Těším se na diskuse na výboru a v dalších čteních.

