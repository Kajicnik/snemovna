File: s136174.htm
Anchor: r2
Date: 36. schůze, 15. dubna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji moc. Já to opravdu potvrzuji takto a chci také ještě tady doplnit, že pokud se nám toto podaří úspěšně implementovat v příštím roce tak, jak jsme tady - a myslím, že napříč politickými stranami, možná posledních patnáct let - mluvili o tom, že bychom chtěli jednotné inkasní místo. Před těmi patnácti lety ještě to bylo na úrovni vidiny, něco jako CzechPOINT, to znamená jako fyzické místo jedné přepážky, kde nechodím mezi Českou správou sociálního zabezpečení, Finančním úřadem a zdravotní pojišťovnou a u každého okýnka řeším něco jiného. Samozřejmě, dneska jsme se posunuli, dneska se nebavíme o tom, že by to tady takto chtěl někdo naplňovat fyzicky, ale celá infrastruktura JMHZ dává základ tomu, aby se nám toto podařilo v roce - já teď nechci říkat, jestli 2028 - ale rádi bychom k tomu bez ohledu na to, jaká tady bude vláda v budoucnu, směřovali.
Když tam do toho zapojíme i zdravotní pojišťovny, tak to jsme schopni digitálně podnikatelským subjektům doručit včetně i toho benefitu pro zaměstnance, protože budeme schopni velmi jasně, adresně jim pomoci předpřipravit případné přehledy, které by případně oni jenom notifikovali nebo se rozhodli pro nějakou změnu, pokud by měli třeba ještě nějaké specifické životní situace. To znamená, ta infrastruktura je budovaná tak, aby vlastně toto byla schopná dopředu poskytnout.
Ještě jsem nezodpověděl jednu poznámku paní předsedkyně Schillerové, když říkala, jestli by vlastně nebylo jednodušší říct tam, kde dneska stávající instituce dostávají data, ta data využít z hlediska propojení. Ano, i to bylo diskutováno v úvodní fázi, ale došli jsme k tomu, že z hlediska nějaké standardizace a vůbec dohledu nad kvalitou toho procesu by tohle bylo asi daleko složitější než říci, že jedna z institucí, která si myslím, že je v tomhle velmi renomovaná a vlastně spolehlivá, a to v tomto případě Česká správa sociálního zabezpečení, bude schopna toto vzít na sebe a až poté udělat rozvětvení a distribuci dat tam, kam příslušně patří.
Je to vlastně ojedinělý krok v tom, že vlastně nikdy jsme nebyli dřív schopni takhle ty rezorty - a to nejsou jenom rezorty, Česká správa, Český statický úřad neberu jako rezort, to je opravdu velmi nezávislá instituce - dostat do tak úzké kooperace, abychom byli schopni toto nastavit.
A jenom poznámka, když se bavíme s kolegy z Českého statistického úřadu, tak pro kvalitu třeba i jejich práce, i pro budoucí veřejné politiky tato data mohou opravdu přinést to, co myslím, že napříč ani zeměmi Evropské unie dneska nevidíme, nemáme to tam - máme to dneska stále i v západních zemích velmi roztříštěné z hlediska správy těch dat, takže toto opravdu nám dává šanci pro budoucí vlády, pro budoucí rozhodování jednotlivých rezortů, mít daleko kvalitnější data, se kterými můžeme v budoucnu opravdu dělat velmi dobrou hospodářskou politiku, dělat velmi kvalitní analýzy RIA včetně dopadů minimálně v agendě MPSV, minimálně v agendě i finanční Ministerstva financí. Takže tolik, ještě jsem chtěl doplnit poznámku i tady k té technikálii a k tomu, jak jsme došli vlastně k tomu, že to postavíme na této platformě a těchto principech.
Já si teď dovolím ještě také říci - pak to navrhnu poté, co bude přikázáno ještě do výborů - ale už teď budu navrhovat a prosím o podporu, abychom to stihli do konce června zvládnout, zkrácení lhůty na projednání mezi prvním a druhým čtením na 30 dnů u obou dvou tisků, které tady máme ve sloučené rozpravě. Tak tolik ještě k tomuto a děkuji za pozornost.

