File: s136177.htm
Anchor: r6
Date: 36. schůze, 15. dubna 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo. Navážu na své předřečníky, byť se nestává často, že bychom se shodovali. Zareaguju na kolegu Bureše, vaším prostřednictvím. Vy jste, pane kolego, v úvodu své řeči mluvil o nějaké základní filozofii svých návrhů. Mně se opravdu zdá, že ta základní filozofie, aspoň tak, jak jsem se snažila s těmi návrhy se seznámit od včera a za ty uplynulé dny, kdy tam byly nahrány, je skutečně spíš nabourat ochranu ve všech národních parcích, které v Česku máme, ať už se to týká reorganizace správ národních parků, ať už se to týká třeba výstavby průjezdných cest, což já si nedokážu představit ani v horském terénu národních parků, třeba že by vůbec mohlo být reálné, a nehledě na to, že to bude stát astronomické částky z peněz daňových poplatníků, anebo ať už se to týká přeschvalování koncepčních dokumentů, které už jednou schváleny byly a jejichž příprava také stojí nějaké peníze, jsou na to navázány projekty, jsou na to navázány smlouvy. Je to něco, co mně absolutně smysl nedává. Pokud by tyhle návrhy měly projít, tak je za mě opravdu lepší, aby ke schválení tohoto zákona vůbec nedošlo. Děkuju.

