File: s136006.htm
Anchor: r6
Date: 36. schůze, 15. dubna 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. Vážené dámy, vážení pánové, ještě neodezněla pachuť arogance, s jakou ministr financí Zbyněk Stanjura zrušil studentům jejich slevu na dani, ještě si všichni pamatujeme absurdní systém registrací a danění dohod, který se v praxi ukázal jako nerealizovatelný, a už je tady další šikana lidí, kteří si chtějí jenom trošku přivydělat. Když jsem před dvěma lety při rušení slevy na studenta poslouchala odůvodnění pana ministra Stanjury, myslela jsem tehdy, že jde jen o mimořádně nešťastný přešlap. Cituji, co tehdy řekl: "Pokud si student na brigádách vydělá více než 206 000 korun ročně, každý z nás si může odpovědět, jestli člověk, který vydělává 206 000 korun ročně, skutečně studuje, nebo je jen napsán na studia, aby čerpal různé výhody." Konec citace. Jenže poslední dny definitivně potvrdily, že nešlo o přešlap. Bylo to první dějství v širší akci Ministerstva financí zaměřené proti všem formám přivýdělků, především dohodám o provedení práce a dohodám o pracovní činnosti. Svědčí to i o tom, že Zbyněk Stanjura vůbec nevnímá tíži nákladů, které dnes studium představuje, že považuje studenta, který si přivydělá 17 000 korun měsíčně, za daňového podvodníka.
Nejnovějším kouskem je návrh na zrušení oblíbeného institutu srážkové daně u příjmů ze závislé činnosti, návrh, který je nenápadně ukrytý v jinak přijatelném zákoně o jednotném hlášení zaměstnavatele. Připomínám, že historickým důvodem pro zavedení srážkové daně bylo nezatěžovat poplatníky zbytečnou administrativou v případě bagatelních příjmů, a právě toto má skončit. Navržené zrušení srážkové daně ve skutečnosti znamená, že každý, kdo bude mít souběžné příjmy ze závislé činnosti - například dvě brigády, práci a přivýdělek ve společenství vlastníků jednotek nebo třeba odměnu za účast v zastupitelstvu či za drobné práce pro spolek - bude muset nově všechny svoje příjmy zahrnout do daňového přiznání. Jde o zcela zbytečný, nešťastný a za mě nelogický krok. Podávání daňového přiznání totiž znamená hlídání termínů, povinnost zřízení datové schránky, placení účetních nebo daňových poradců, přebírání odpovědnosti a často i stres, stres, který tu dosud nebyl právě díky institutu srážkové daně.
Co je nejhorší, Ministerstvo financí veřejnosti neříká pravdu. Na svých oficiálních kanálek publikuje zavádějící informace, například - tady se podívejte (Ukazuje materiál.), abyste si toho všimli, máte to v té krásné barvě - tvrdí, že student, který nebude chtít, nebude muset daňové přiznání podávat. To není pravda! Jakýkoliv student se souběhem příjmů, například s dvěma drobnými brigádami nebo s jednou větší a druhou příležitostnou - třeba rozvoz pizzy - bude muset přiznání podat. Stejně tak každý zaměstnanec, který obdrží třeba odměnu za účast ve volební komisi, v zastupitelstvu, ve výboru vlastníků nebo si jen jednorázově přivydělá na dohodu, bude muset přiznání podat také. Namísto jednoduché a srozumitelné daně bez papírování, kterou lidé znají a desetiletí používají, vláda vnucuje novou administrativní past těm nejzranitelnějším.
Ne, pane Stanjuro, zaměstnanec opravdu nechce hledat daňového poradce kvůli tisícikoruně měsíčně za výpomoc ve výboru bytového družstva. ***
