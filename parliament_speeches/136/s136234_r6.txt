File: s136234.htm
Anchor: r6
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážený pane premiére, já jsem se vás ptal, jestli jsou tyto ochranné prostředky pro sto procent dětí. Tak rád bych slyšel odpověď na tuto otázku, a pokud ne, jakým způsobem to zajistíte.
Co se týká toho, že se nebojíme Ruska, já bych k tomu chtěl říct, že my jsme proti eskalaci, my jsme pro mír, takže já se bojím toho, že ten konflikt bude eskalovat a z toho by ten jaderný konflikt mohl vzniknout. A byl jsem i jako jeden z prvních poslanců, který tady poukázal na stav naší nedostatečné přípravy na krizové situace, a byl jsem vámi nařčen při interpelaci - možná si na to vzpomínáte - že téměř šířím poplašnou zprávu, a dnes se to opakuje. Pokud na to upozorní předsedkyně Evropské komise, tak je to pro vaši vládu slovo boží a už to propaguje pan ministr Rakušan, záchranný balíček na 72 hodin a už se připravuje manuál pro přežití v krizových situacích. Co se tak zásadního změnilo? Mohl byste nám to říct? Že v roce 2022 nebo 2023 to byla pohodička, nic nám nehrozí a teď už nám hrozí? Už to není šíření poplašné zprávy, když to říká paní von der Leyenová a pan ministr Rakušan, už je to moudrá úvaha o doporučení hlavy pomazané? Děkuji vám za odpověď.

