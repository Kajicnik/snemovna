File: s136228.htm
Anchor: r8
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Ona ta věc je na jedné straně docela jednoduchá, na druhé straně má určité komplikace. Abychom byli úspěšní, což se teď děje, například v tom posunu toho období, z kterého se počítají ty pokuty, tak na to potřebujeme i spolupráci automobilového průmyslu. A když si vzpomenete na situaci, která tady byla před několika lety, tak automobilový průmysl, řada těch klíčových firem byli ti, kteří chtěli určitá opatření administrativní povahy, například podporovali i ten zákaz spalovacích motorů po roce 2035, protože si od toho slibovali nějaký úspěch v tom konkurenčním prostředí. Mezitím se ukázalo, že toto je iluze a že spíš platí to, co si myslím já, že zákazy a nařízeními se moc nikam nedostaneme, že spíš je potřeba rozvíjet nové technologie, učinit je dostupnými, a pak si to lidé budou kupovat. A to prostě potom vytvoří mnohem lepší podmínky pro nějakou změnu, než tady ta násilná cesta shora, takže se změnila i nálada mezi automobilovým průmyslem, a to nám umožňuje mnohem snadněji některé věci prosazovat.
Toto byl první krok, který jsme udělali. Ale to jsme udělali proto, že to hořelo. Teď opravdu bylo naprosto nezbytné, abychom dosáhli toho, že automobilky už v letošním roce nebudou platit. Teď se vytvořil prostor pro další jednání, která intenzivně vedeme, abychom odstranili tu přísnost zákazu spalovacích motorů po roce 2035, ale jsou tu i další věci, které je potřeba udělat. Já jsem přesvědčen, že nemáme přijmout tu novou strategii a nové cíle do roku 2040 a že to jsou přesně ty věci, které, když se nám podaří neudělat, tak našemu průmyslu i automobilovému průmyslu jenom prospějeme.

