File: s136196.htm
Anchor: r8
Date: 36. schůze, 15. dubna 2025
Speaker: Poslanec František Petrtýl

Speech:
Poslanec František Petrtýl: Děkuji za slovo. Dobrý večer, paní předsedající, dámy a pánové. Dovolte, abych se také vyjádřil k právě projednávané novele zákona o ochraně přírody a krajiny. Tato novela vyvolává už na samém začátku velkou kritiku, a to samozřejmě ze strany nejenom odborné veřejnosti, občanů, ale i obcí a dalších a dalších obyvatel, a má samozřejmě své odpůrce i v řadách ochránců přírody. Já jsem si vypíchl z této novely několik bodů, které bych vám chtěl přednést.
Prvním bodem je už několikrát zmiňovaný bod vytvoření Národního parku Křivoklátsko. Já jsem obyvatel Středočeského kraje a mohu říct, že tento problém Křivoklátska velmi v kraji rezonuje a lidé opravdu s tím nesouhlasí, a tady nechápu ten tlak obrovský, protože hlavně s tím nesouhlasí lidé, kteří tam bydlí, drtivá většina lidí je proti tomu. Další - vlastně jsem členem petičního výboru, kde petici proti tomuto zřízení národního parku podepsalo asi 11 000 petentů. Myslím si, že teď je ještě nová petice v Senátu a nějakým způsobem se na to nebere zřetel.
U Národního parku Křivoklátsko poukazuje zároveň i odborná veřejnost na to, že Křivoklátsko není oblastí nedotčené přírody, ale jedná se o kulturní krajinu vytvořenou a po staletí spravovanou člověkem. Dle § 15 zákona o ochraně přírody a krajiny jsou národní parky rozsáhlá území s převažujícím výskytem přirozených nebo člověkem málo pozměněných ekosystémů. Pokud jde o lesní společenstva, podle stanoviska odboru lesního hospodářství České akademie zemědělských věd byly v předmětném území zjištěny následující procentní podíly stupňů přirozenosti lesa - o tom už tady mluvila kolegyně Peštová. Les původní - prales, dá se říct - má nulové zastoupení procentní. Les přírodní, to znamená les, který přirozeně vznikl, má také nula procent. Potom je les přírodě blízký, což je asi 13 procent, les kulturní 42 procent a les nepůvodní 45 procent.
Ekosystém na Křivoklátsku je z větší části vytvořený člověkem. Lesy mají z převažující části hospodářský charakter a oblast je široce užívána veřejností. Zároveň je již chráněn jako chráněná krajinná oblast, což je režim, který je zcela dostačující. To koneckonců dokazuje i to, že oblast aktuálně z hlediska rozmanitosti přírody prosperuje a není třeba jej sešněrovávat do byrokratického režimu národního parku. ***
