File: s136255.htm
Anchor: r2
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten: Děkuji za slovo. Já jsem si tedy napsal pár reakcí na své ctěné předřečníky. No, tak samozřejmě my chceme, aby obrana České republiky byla zajištěna, aby Armáda České republiky měla ty nejlepší podmínky, nicméně jak tady už několikrát ve veřejném prostoru zaznělo, tak je nutné znáborovat odpovídající počet vojáků. Momentálně jich máme zhruba 26 000, potřebujeme zhruba 40 000. To si myslím, že je nutné pro ně zajistit odpovídající výbavu, odpovídající zbraňové systémy, odpovídající vybavení. Na tom si myslím, že se shodneme skutečně napříč.
Měli bychom samozřejmě také mít daleko více záloh aktivních, ale hlavně měl by být zahájen v nějaké podobě výcvik branců, ať už to bude externě, tedy že budou docházet jako do zaměstnání, popřípadě pokud by měla Armáda České republiky nějaké prostory, kde by ten výcvik mohl probíhat, tak by to asi bylo taky košer.
Ale já si skutečně myslím, že kolik peněz momentálně dáme do té techniky, není úplně tak relevantní k tomu, že tu techniku musí skutečně obsluhovat lidé a vycvičení lidé, takže pojďme se na to podívat tímto způsobem a pojďme to dělat v rámci nějakého klasického, selského rozumu, a ne že se tady budeme navzájem osočovat, kdo to chce nebo kdo to nechce nebo kdo to chce jinak nepatrně, a že bychom dávali tady desítky procent hrubého domácího produktu. Já si myslím, že v rámci cen té techniky a tedy i toho, že bývalá armáda, tehdejší Československá lidová armáda, tak samozřejmě tam ti příslušníci byli v rámci nějaké dvouleté prezenční služby a brali tam nějaký žold, ale ten byl daleko nižší, než bere profesionální voják, a i tak ten profesionální voják je u nás strašně podfinancován, takže pojďme se soustředit na toto.

