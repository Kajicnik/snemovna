File: s136235.htm
Anchor: r3
Date: 36. schůze, 15. dubna 2025
Speaker: Poslanec Miloslav Janulík

Speech:
Poslanec Miloslav Janulík: Děkuji za slovo, pane předsedající.
Vážený pane ministře, odcituju vám jeden dopis: Obracím se na vás jako občan České republiky, především jako člověk, kterému není lhostejná památka obětí nacistické zvůle. Oběti, které prošly hrůzami Terezína, Malé pevnosti a ghetta, místy, kde byl každý kámen nasáklý utrpením, ponížením a smrtí. O to silněji ve mně rezonuje pohled na fotografii z Terezína, na níž vedle české státní vlajky vlaje na bráně ghetta vlajka Ukrajiny. Ne vlajka OSN, ne vlajka Izraele, ne symbol památky židovských obětí, ale státní vlajka země, která se ani po 80 letech po válce nedokázala jednoznačně definitivně vypořádat s temnou kapitolou vlastní minulosti. Na Ukrajině jsou i dnes veřejně uctíváni představitelé organizací jako OUN, UPA, jejichž členové se dopustili tak brutálních zločinů na židovském, polském a českém obyvatelstvu, že z nich běhal mráz po zádech i samotným nacistickým důstojníkům.
Známe výpovědi přeživších, historické záznamy, důkazy o tom, že mnozí z takzvaných kápů, kteří v koncentračních táborech sloužili jako dozorci a kteří svou krutostí předčili i esesáky, pocházeli právě z Ukrajiny. A přesto v dnešní ukrajinské společnosti nacházíme opakovaná veřejná vyjádření úcty k těmto postavám, ať už vědomě, či z nevědomosti. Nezpochybňujeme současné utrpení obyčejných Ukrajinců, kteří čelí válce a zkáze, ale zároveň nemůžeme připustit, aby byl Terezín, symbol utrpení, ponížení a holocaustu, zneužíván k politickým gestům a symbolům, které mohou být vnímány jako výsměch památce jeho obětí. Vlajka jakéhokoliv státu by neměla vlát nad místem, kde zemřely tisíce lidí jen proto, k jakému národu patřili, tím spíš ne vlajka státu, v jehož moderním veřejném prostoru dnes přežívají i symboly spojené s nacistickou kolaborací.
Žádáme tímto o vysvětlení, kdo a na základě jakého rozhodnutí povolil vyvěšení ukrajinské vlajky v areálu Památníku Terezín, konkrétně nad bránou ghetta, a zároveň žádáme, aby byla ukrajinská vlajka z tohoto pietního místa neprodleně odstraněna a v budoucnu aby byla jakákoliv symbolická gesta podřízena zásadnímu principu, že úcta k mrtvým nesmí být překryta aktuální politikou. Děkuji.

