File: s136232.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuji, pane předsedo, za interpelaci. Ono je to důležité téma. Já jsem zaznamenal v médiích, že jste spustili předvolební kampaň - to je v pořádku - s ústředním tématem bydlení. Tak já chápu tu interpelaci v tomto kontextu. Ale téma je to opravdu významné, to nechci bagatelizovat. Měl to na starosti váš ministr nominovaný za vaši stranu. To se úplně nepovedlo, ale to nic nemění na tom, že prostě vláda se snaží ty věci posouvat kupředu a že bydlení je opravdu problém, který mladé lidi v České republice trápí.
Nedostatek bytů je primárně problém nabídky a poptávky, zvlášť v některých regionech, zase je to problém, který je hodně regionálně rozrůzněný, a to způsobuje růst cen. Vláda udělala řadu systémových kroků pro větší výstavbu, a některé jsme udělali společně, to prostě nepopírám. Změnili jsme stavební zákon. I přes problémy s digitalizací by měl zrychlit stavební řízení.
Vytvořili jsme program dostupného nájemního bydlení, které vyjednalo Ministerstvo financí a Ministerstvo pro místní rozvoj. Je to 7 miliard korun. Je to pro obce, kraje, developery, výhodnější nájemné pro vybrané profese, je to na mladé rodiny, pod to by se to dalo shrnout. A myslím, že to dobře funguje, protože už přišlo 140 žádostí za téměř 8 miliard korun.
Také jsme uvolnili státní pozemky, které stát nevyužíval, pro výstavbu bytů. Finance vytipovaly několik set pozemků, které můžeme bezplatně převést na obce a města za účelem výstavby nájemních bytů. A je to ošetřeno tím, že tam bude předložen projekt na vybudování bytů a bude tam záruka, že se to použije skutečně na byty, a ne na nějaké spekulace nebo na něco dalšího.
To, co pokládám taky za důležité, je možnost pro penzijní fondy investovat do bydlení až 20 miliard korun v investicích do pěti let, což vlastně uvolní kapitál pro novou výstavbu. A je to v pozměňovacím návrhu toho zákona o podpoře bydlení. A je to vlastně cesta, kterou jde řada zemí, že velcí investoři jsou právě penzijní fondy.
To, co je asi taky důležité, aspoň podle toho, co doporučují experti, je možnost odečítat z daní úroky z úvěru na družstevní bydlení, protože to pomůže lidem, kteří si kupují družstevní byty, a bude to atraktivnější.
Jsou to opatření, která by měla fungovat v příštích letech, což doufám, že budou. Ale současně už to, že jsme některé věci zrychlili a rozhýbali, tak vede k tomu, že výstavba bytů v bytových domech v posledních letech roste. (V roce) 2024 bylo zahájeno 17 000 nových bytů v bytových domech. A to jsou prostě lepší čísla než ta předcházející.
To, co jsme také úspěšně provedli Poslaneckou sněmovnou, je zákon o podpoře bydlení. Tam jsme měli určitý spor o to, jaký má být rozsah, jak ten zákon má být široký, koho všeho se má týkat, v jakých obcích má existovat poradenství. Výsledkem je nějaké zaměření na lokality, kde jsou největší problémy. Bude tam ten nárok: na pomoc s bydlením bude mít ze začátku asi 300 000 lidí a pak se to nějakým způsobem může rozšiřovat. Já myslím, že to je taky vhodný doplněk celé bytové problematiky, je tam poradenství s bydlením, záruky za nájemníky, je to propojení s další sociální prací s lidmi a určitě to může trošku pomoct.
Vedle toho je potřeba se soustředit taky na podmínky pro mladé rodiny, aby si to bydlení mohly opatřit. Tady jsme taky toho udělali docela dost. Zvýšili jsme rodičovské příspěvky, zavedli jsme slevu na zkrácené úvazky: 200 000 nových pracovních míst, sousedské dětské skupiny. Zlepšujeme podmínky pro to, aby mladí lidé mohli souběžně mít rodinu a souběžně pracovat. A to si myslím, že zase jakoby vytvoří lepší podmínky pro to, aby si třeba mohli pořídit to bydlení, až se těch bytů začne stavět víc, až se ty ceny nějakým způsobem upraví. A jediná cesta, jak snížit ty ceny, je, když se těch bytů bude stavět víc.

