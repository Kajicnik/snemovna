File: s136216.htm
Anchor: r2
Date: 36. schůze, 15. dubna 2025
Speaker: Poslanec Michal Ratiborský

Speech:
Poslanec Michal Ratiborský: Děkuji za slovo, vážený pane předsedající. Vážené kolegyně, vážení kolegové, dnes zde stojím jako zástupce kraje, který byl v září 2024 těžce zasažen. Povodně v Moravskoslezském kraji napáchaly škody, které byly horší než ty v roce 1997. Zničené cesty, mosty, domy, veřejná infrastruktura. Lidé přišli o všechno a stát slíbil pomoc. Konkrétně 468 milionů korun, které již kraj dle podmínek státu proplatil na obnovu zničené infrastruktury a majetku. Pomoc, která měla přijít rychle a bez průtahů. Ale víte, co přišlo? Nepřišlo nic. Téměř půl miliardy korun, které měly být určeny na obnovu a pomoc postiženým obcím, nebyly proplaceny. Slíbené prostředky zůstaly jen na papíře a lidé v terénu, kteří odstraňují následky katastrofy, se místo podpory od státu dočkali nezájmu a ignorace.
Pan ministr klidně prohlásí, že vláda lidem nic nedává, jen jim bere méně. Tohle ale není pravda. Vláda lidem bere. Bere jim důvěru, bere jim jistoty a v našem případě vzala i slíbenou pomoc. Povodně nejsou ideologický problém. Nezajímají se, kdo je z ODS, kdo z ANO nebo z KDU-ČSL. Ale právě v takových chvílích se ukazuje, jestli máme stát, který dokáže být oporou. Dnes ale musím říct nahlas: Moravskoslezský kraj byl opuštěn. Hejtman uvolnil z krajského rozpočtu potřebné finance, protože žádná obec nemůže sama zvládnout opravit infrastrukturu za desítky milionů, a stát, který měl pomoci, se k tomu otočil zády. Zodpovědnost za to padá na vládu a zejména na ministra financí, který je sám z Moravskoslezského kraje. Ať už se schovává za tabulky, stav státního rozpočtu nebo jakékoliv ideologické škrty, výsledek je jeden: pomoc nepřišla.
Dámy a pánové, tohle není chyba, to je volba. Vláda si zvolila šetřit ne tam, kde to bolí nejméně, ale tam, kde to bolí nejvíce: na obcích a na lidech, kteří právě teď zoufale potřebují pomoc. Apeluji na vládu: přestaňte mlčet, uvolněte okamžitě slíbené prostředky a přestaňte se vymlouvat. Každý den prodlení stojí další peníze a další ztráty, další zoufalství. Je načase přestat být účetní a začít být státníkem. Navrhuji tedy zařadit bod s názvem Neposkytnutí slíbených financí na likvidaci povodňových škod dnes jako první bod. Děkuji za pozornost.

