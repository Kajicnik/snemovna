File: s136147.htm
Anchor: r5
Date: 36. schůze, 15. dubna 2025
Speaker: Poslanec Ivan Bartoš

Speech:
Poslanec Ivan Bartoš: Tak se nám to od lesního zákona trošku posunulo, dobrá. Prostřednictvím paní předsedající, pan Robert Králíček jistě ví, že ve věci digitalizace stavebního řízení tady jsou dodány a v tuto chvíli provozovány tři systémy: Národní geoportál územního plánování, Portál stavebníka - znovu zopakuji -, kterým se podává, a já jsem včera mluvil třeba s Janem Kaslem telefonicky, jak funguje digitalizace stavebního řízení z pohledu těch, co staví, architektů, zadavatelů projektů, ptal jsem se ho, jestli hovoří za komunitu, říkal, že výhradně a pouze zadávají přes portál. Kdyby se tam dotáhlo ještě napojení registru zastupování a poskytovatelů infrastruktury, jako je O2 a CETIN, bylo by to fajn, toto bylo v pipelině připraveno jako projekty. Ty už jsem bohužel nedokončil, byl jsem z vlády odejit Petrem Fialou. Ta otázka by neměla mířit na Jakuba nebo na mě, ale spíš na pana premiéra Fialu, proč se tak stalo. Bylo to jeho rozhodnutí, sice v rozporu s koaliční smlouvou, ale my jsme se podle toho zařídili.
Samozřejmě, třetí systém, a to je důležité říci, je systém pro úředníky. Ten skutečně, a tady dám za pravdu, prostřednictvím paní předsedající, paní Balaštíkové, byl dodáván v minimalistické variantě zhruba za 30 milionů korun a měl plán dalšího rozvoje. Ten systém v danou chvíli nenaplnil očekávání, nicméně stavební úřady v něm pracují a řada z nich dokonce hovoří, že nechce již využívat ten bypass dodaný a pracovat s těmi systémy VITA, neboť například z nich musí posílat na vlastní náklady ony dopisy o tom rozhodnutí, tudíž používají ten systém ISSŘ. A v tomto systému, který tedy také běží, je uděláno zhruba tři, možná i více tisíc rozhodnutí týdně. Já ta data nemám, ministerstvo je nezveřejňuje. Tři tisíce rozhodnutí (Předsedající: Čas!) bylo i před samotným technologickým bypassem. Takže to byla ta digitalizace.

