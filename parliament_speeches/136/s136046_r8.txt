File: s136046.htm
Anchor: r8
Date: 36. schůze, 15. dubna 2025
Speaker: Poslanec Rudolf Salvetr

Speech:
Poslanec Rudolf Salvetr:: Ještě jednou děkuji za slovo a já budu ve svém vystoupení, pokud možno, stručný a odůvodním pozměňovací návrh zaznamenaný pod číslem 6573 k danému tisku, o kterém mluvíme.
Paní poslankyně Ožanová, vaším prostřednictvím, tady mluvila o určitém pelmelu a já se k tomu hlásím, že ten pelmel tímto pozměňovacím návrhem z toho také trochu dělám, ale myslím si, že až řeknu ty důvody, tak to má s činností obcí značnou souvislost a také se životem v těch obcích. Týká se to totiž stavebního řízení, o kterém tady už padly hodiny projevů, spousty slov, a stěžujeme si všichni, jak to na stavebních úřadech vypadá, jak jsou paralyzovány a jak trvá povolování staveb.
Ten můj pozměňovací návrh, který podávám s paní kolegyní Kovářovou a panem kolegou Slavíkem, se týká požárněbezpečnostního řešení staveb, které je nezbytné ve stavebním řízení. V danou chvíli tam bude končit koncem letošního roku přechodné období, kdy u staveb menších jako rodinné domy nebo garáže mohly to požárně bezpečnostní řešení zpracovávat nejen osoby, inženýři pro požární bezpečnost, ale také ti, co mají například akreditaci pro pozemní stavby a mají k tomu splněné náležitosti. Pro vaši představu, ve chvíli, kdy toto období skončí, tak na celém území republiky by to mohlo povolovat a stanovovat to požárněbezpečnostní řešení asi 500 osob oproti tomu, že těch autorizovaných inženýrů v jiných stavbách je 10 000 a z toho asi 2 000 mají možnost toto požárně bezpečnostní řešení stanovovat a připravovat. Jde mi o to - i po velké debatě s Českou komorou autorizovaných inženýrů - aby toto přechodné období, které skončí 31. prosincem 2025, bylo o dva roky prodlouženo, a ještě více jsme tak tedy neparalyzovali stavební řízení. Děkuju vám za pozornost.

