File: s136113.htm
Anchor: r2
Date: 36. schůze, 15. dubna 2025
Speaker: Poslankyně Barbora Urbanová

Speech:
Poslankyně Barbora Urbanová: Hezké odpoledne, kolegyně, kolegové. Já rovnou navážu na pana předsedu pirátského klubu. My jsme vyřešili tu administrativu a my to máme navržené tak, že od 1. ledna roku 2027, kdy ten dětský certifikát začne platit, nebo ten zákon začne být účinný a ty výpisy bude možné si nechat takzvaně vyjet, tak jakýkoliv člověk bude moci dát zmocnění jakékoliv organizaci tak, aby v případě, že se u něj v tom dětském certifikátu změní nějaká skutečnost, aby se o tom ta organizace přes normální digitalizovanou notifikaci dozvěděla. My počítáme s tím, že všechno bude možné digitálně, že se prokliknete přes Portál občana, to znamená, ta administrativa a to papírování aktuální v tom našem návrhu není, a to jsme vyřešili. A z toho mám velkou radost.
Nicméně já začnu obecně k dětskému certifikátu, respektive jak bychom to měli spíše nazývat, výpisu z Rejstříku trestů pro práci s dětmi. Chci vás tady seznámit s tím, jak jsme o celé věci vlastně od začátku přemýšleli a proč. Je to věc, kterou řešíme v podvýboru pro problematiku domácího a sexuálního násilí už tři roky, já za to děkuji tady ctěné kolegyni a předsedkyni tohoto podvýboru Táně Malé, protože my jsme skutečně v tom podvýboru byli velmi konstruktivní a řešili jsme to od začátku tak, aby ta věc neztratila na efektivitě, aby byla funkční a aby nám tady opravdu chránila děti. A že děti chránit jsou (?) vám dokážu na několika příkladech, které vám s dovolením přečtu, protože jsou příšerné, a vlastně myslím si, že i díky tomu pochopíte, jak jsme nad těmi věcmi, které i v tom mediálním prostoru zaznívají, že jsou třeba nedostatečně vysvětlené, tak jak jsme o tom přemýšleli.
Tak v první řadě, jestli vám můžu doporučit, pusťte si podcast na Seznam Zprávy, který se jmenuje Nejlepší kamarád, pán, který pohlavně zneužil jednoho svého svěřence, i dnes učí. Další příklad, v roce 2012 dostal učitel Vladimír D. z Boru na Tachovsku podmínku za pohlavní zneužití čtrnáctileté školačky, své žákyně. Poté, co mu byl jeho trest zahlazen, vrátil se na tu stejnou školu, byť pod jiným příjmením, znovu učil a v posledních dvou letech se zjistilo, že to samé dělal i s jinými žačkami.
Tady se zastavím u toho trestného činu pohlavní zneužití. Tam jde o to, že podmínkou pro spáchání tohoto trestného činu není ani násilí, ani to, že překonáváte něčí vůli, ale to, že jeden z těch aktérů je příliš mladý na to, aby měl pohlavní styk, ale, a to je důležité, aby tady zaznělo také, my jsme napravili jednu věc, a to bylo to, že nám tresty za pohlavní zneužití padaly i v případě penetrativního styku s dětmi, třeba osmiletými, šestiletými. A i díky této Sněmovně se toto podařilo změnit a prosadili jsme takzvané znásilnění z podstaty a vlastně máme zvýšenou ochranu dětí pod 12 let.
Ale tady se zase zastavím. Tuhle věc jsme udělali od 1. ledna tohoto roku. A my máme mnoho a mnoho případů z minulosti, kdy prostě i - promiňte, já to musím označit za znásilnění - prostě nemáte dobrovolný sex s osmiletou holčičkou nebo s šestiletým klukem, tak kdy i za tohle padaly podmínky právě proto, že se neprokázalo to, že se ta oběť nějakým způsobem fyzicky bránila a neprokázalo se vlastně nic z toho, co bylo dále bráno jako podmínka toho, aby došlo k tomu znásilnění, protože ty děti jsou prostě moc malé a nerozumí tomu, co se jim děje. To pohlavní zneužití jsme proto do dětského certifikátu zařadili také jako ten trestný čin. A to je důležité. Já se k tomu ještě dále dostanu.
Další případ, případ vedoucího sportovních a volnočasových kroužků. Obviněn ze sexuálního zneužívání nezletilých chlapců v letech 2001 až 2022. Ten člověk to páchal 21 let. K činům docházelo během kroužků na horách nebo v jeho domě. V roce 2017 byl už za podobné praktiky odsouzen, nicméně odsouzen byl pro jiné skutky. Nyní se jedná o další případy. A v roce 2023, kdy jsem o tom dohledala poslední informaci, byl odsouzen k osmi letům vězení. Tak tady snad už justice u toho opakování těch skutků zafungovala. Další případ, masér sportovního klubu. Masér ze Středočeského kraje zneužíval nejméně osm chlapců na příměstském táboře v roce 2019. Podle svědectví chlapců je obtěžoval při masážích. Tady se opět ukázalo, že takhle malé děti prostě nerozumí tomu, co se jim děje, když je někdo vyloženě sexuálně obtěžuje. Další případ, muž z Liberce, dvakrát odsouzený za zneužívání dětí, pořádal dětské tábory a hlídání přes vlastní spolek. Zase důležité, zapamatujme si, přes vlastní spolek. Nedělal to jako učitel, nedělal to ve škole. Zneužil nejméně sedm dětí, dvě z nich mladší pěti let. Případ muže na táboře v Rožmitále pod Třemšínem, čtyřiašedesátiletý muž byl obviněn z pohlavního zneužití nezletilé dívky na dětském táboře, kde působil jako vedoucí. Případ takzvaného strejdy na hlídání, pán chtěl hlídat děti v důchodovém věku, seznámil se s rodinou při návštěvách jejich obchodu, získal si důvěru rodičů dárky a nabídkou pomoci s hlídáním dětí. Postupem času měl podle zjištění kriminalistů opakovaně nutit jejich nezletilou dceru a k aktivitám srovnatelným se souloží. Další případ, šest znásilněných chlapců v Břeclavi, velice medializovaný případ z roku 2023. Ten si velmi dobře pamatuju, protože se mi z Břeclavi ozvalo několik dalších rodičů, že jejich dětem se to dělo taky, ale už je to promlčené. Takže nebylo jich pouze šest. Další případ, zlínský soused hlídal a zneužíval děti, i když byl už za zneužití dvakrát trestaný. Další případ, sbormistr dostal za zneužití dítěte podmínku a může dále učit. Muž zneužil dítě a o pár let později si založil taneční skupinu, kde zneužil další. Další muž opakovaně v řádu desítek let zneužíval děti, se kterými pracoval.
Mně se zdá, a trvalo mi to zhruba 20 minut na internetu vyhledat si pár těchto případů, že tady dost selháváme v ochraně dětí, pokud jim někdo takhle ublíží. A samozřejmě s tím souvisí i to, že za tyto trestné činy v minulosti prostě padaly podmínky. Mám tady i případ, kdy za anální styk s třináctiletou dívkou muž dostal podmínku, přičemž jemu bylo přes čtyřicet. No a on si jí takzvaně namotával, tomu se odborně říká grooming, přes internet. Víme asi o nebezpečí pro děti v tomto směru. A samozřejmě i on může dneska učit, protože jeho trest po nějaké době bude zahlazen a bude se na něj hledět jako někoho s čistým trestním rejstříkem.
No a my jsme si řekli, že nemůžeme dopustit, aby přesně tihle lidé měli k těm dětem další přístup, protože tady to není jenom o nějakých ukojeních sexuálních choutek, ale i o tom, že tito lidé vyhledávají situace, kde mají nad někým bezbranným, a v tomto případě ano, jsou to často děti, nějakou moc, nějakou nadvládu a tu si samozřejmě prokazují právě tím zneužíváním. A zasekli jsme se u hned na začátku při tom projednávání dětského certifikátu na tom, jestli můžeme sáhnout vlastně do práv pachatelů z minulosti. Jenže pokud my bychom to neudělali, tak by ten dětský certifikát nebyl funkční v podstatě hned od jeho schválení nebo nabytí účinnosti, ale byl by účinný nebo funkční za několik let od toho schválení. To znamená, i kdybychom to schválili teď, dneska, tak by začal být účinný zřejmě 1. července. A v tu chvíli by se vlastně počítal čas, než se ty nové skutky prosoudí. A my jsme si tenkrát řekli, a byla na tom velká nadstranická politická shoda, nejenom na tom zmiňovaném podvýboru, že prostě nemůžeme dopustit, aby ten dětský certifikát nefungoval a nebylo to efektivní opatření. ***
