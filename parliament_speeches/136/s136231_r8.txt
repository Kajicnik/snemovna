File: s136231.htm
Anchor: r8
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: No, já se na to dívám takto a debatu určitě můžeme vést, protože ona je do jisté míry ideově politická. Já jsem přesvědčen, že v tržním hospodářství se děje běžně to, že některé firmy jsou úspěšnější, některé méně úspěšné v soutěži a že dochází prostě k proměně a restrukturalizaci, a dokonce, že dochází i k proměně podílu zaměstnanosti mezi jednotlivými odvětvími. To si nemusíme říkat, kdybychom se podívali na zemědělství a jeho vývoj do dnešních dnů. Není to proto, že tam máme dneska, já nevím, dvě procenta a předtím jsme tam měli třicet. No, ale to není tím, že je to horší. Naopak, jsou tam nové technologie, jsou tam nové možnosti, jinak to funguje a ti lidé se přesouvali jinam. A na tom se asi shodneme.
Z hlediska státu se na to dívám tak, že to, že někde zkrachuje nějaká firma, určitě není příjemné, ale to fakt věc státu nebo vlády není, to je přirozené v tržním hospodářství. To, co musí ale stát řešit, je, když začne krachovat nebo být problém celé odvětví. To nesmí být už potom vládě jedno a taky nám to jedno není. Vidíte, že - to se dá mluvit o krachu - ale když se automotive dostává do problémů, tak to řešíme na evropské i národní úrovni, protože to je náš úkol. V jedné věci s vámi budu souhlasit, vedle nedostatku pracovních sil je pro naše firmy určitou nevýhodou - pro všechny evropské firmy - vysoká cena energií. To je prostě pravda a s tím musíme něco dělat, ale proto taky stavíme Dukovany, proto se snažíme rozšiřovat obnovitelné zdroje, proto jsme teď tady schvalovali zákon - a děkuju za to, že to šlo rychle - i zákon, který umožňuje stavět plynové elektrárny, prostě to jsou všechno věci, které musíme dělat, aby ceny energie byly nižší. ***
