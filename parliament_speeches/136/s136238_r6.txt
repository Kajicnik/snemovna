File: s136238.htm
Anchor: r6
Date: 36. schůze, 15. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Já zdůrazním to, že Národní pedagogický institut je poskytovatelem té základní podpory školám včetně on-line podpory a vlastně elektronických materiálů. Jsou do toho vkládány i nemalé evropské prostředky, do metodické podpory škol. Také probíhá celá řada jednání s nakladateli. V České republice tradičně spoléháme vlastně na nakladatelskou aktivitu nejrůznějších subjektů, které jsou připraveny se ujmout toho nového vzdělávacího programu.
Musím říct, že moje nedávné jednání s nakladateli pro mě bylo překvapením, protože zatímco zpravidla slýcháme, že nasazení vzdělávacího programu za dva roky je za dlouho, tak názor nakladatelů byl takový, že je to spousta času, která se dá dobře zvládnout. Takže věřím tomu, že i pokud jde o učebnice, budeme vybaveni při nástupu toho vzdělávacího programu dostatečně, protože zejména ta tradiční nakladatelství, která se věnují učebnicím, samozřejmě pozorně sledovala vývoj debaty o tom rámcovém vzdělávacím programu, a jsou připraveni na ten trh vstoupit. Takže věřím tomu, že budeme připraveni i po stránce učebnic. A elektronickou podporu má na starosti Národní pedagogický institut.

