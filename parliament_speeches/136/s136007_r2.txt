File: s136007.htm
Anchor: r2
Date: 36. schůze, 15. dubna 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, já bych chtěl jménem SPD navrhnout několik mimořádných bodů na dnešní schůzi Poslanecké sněmovny. Za prvé, navrhuji bod číslo 1 s názvem Potraviny dál zdražují a Fialova vláda to neřeší. Inflace dál roste, o čemž svědčí březnová data Českého statistického úřadu. Alarmující je zejména míra a rychlost meziměsíčního i meziročního zdražování některých potravin.
Než budu pokračovat, tak bych chtěl zdůraznit, že pro SPD je řešení a zajištění levnějších a kvalitnějších potravin jedním ze zásadních bodů, které, pakliže voliči dají, tak bychom po volbách chtěli řešit, pakliže bychom mohli být součástí příští vlády. To znamená zajištění levných potravin, levnějších energií, dostupného bydlení, dostupné zdravotní a sociální péče a to, aby byl mír, a ne válka, a ne eskalace války. To jsou prostě jedny z klíčových témat SPD, které chceme, prosazujeme a budeme prosazovat.
To znamená, proto o tom mluvím, protože drahé potraviny, na které Fialova vláda kašle a nechce to řešit, to je opravdu zásadní problém a pro SPD je to zásadní a chceme to řešit. V meziročním srovnání stouply ceny mléka o 11,4 procenta, ceny ovoce o 11,1 procenta, ceny vajec dokonce stouply o 46 procent, máslo téměř o 30 procent, čokoláda přes 30 procent, káva přes 20 procent růst ceny. Dále výrazně rostou i ceny nájemného a bydlení.
Já tady chci navrhnout mimořádný bod - a už ho navrhuju opakovaně - abychom tady... Zajímá mě, co s tím chce Fialova vláda dělat, protože neděláte čtyři roky vůbec nic, naopak ještě děláte proinflační politiku. Všechno zdražuje, zatímco v ostatních zemích - třeba v Polsku se podívejte - tak je levněji. My prostě... Opakovaně to tady chci dát jako mimořádný bod, protože chci, abychom tady diskutovali opoziční řešení a abychom ve prospěch občanů tuto situaci řešili. Fialova vláda totiž na jakýkoliv efektivní boj proti inflaci, kterou sama do značné míry svými kroky vyvolala, zcela rezignovala. Naopak dalšími plány na masivní zadlužování státu její růst ještě podporuje. Z hlediska občanů je nejhorší, že nejvyšší růst cen se týká zejména zboží a služeb, základní životní potřeby, a že nejvíce postihuje nízkopříjmové pracující domácnosti, rodiny s dětmi a seniory.
Hnutí SPD je připraveno, nejlépe v příští vládě, realizovat svůj dlouhodobý plán na zastavení zdražování, který je tvořen zejména systémovými opatřeními směřujícími k zastropování cen energií, trvalému snížení cen potravin, například novelou zákona o cenách, je potřeba posílit pravomoce antimonopolního úřadu, aby se mohl lépe podívat na vysoké marže nadnárodních řetězců - jak víte, nadnárodní řetězce mají v České republice, už to proběhlo i mainstreamem, tak mají mnohem vyšší marže než například v Německu - a samozřejmě součástí tohoto plánu musí být i odpovědná rozpočtová politika, takže první bod, co chci navrhnout, má název - protože to považujeme v SPD za mimořádně důležité téma - a to je Potraviny dál znepokojivě zdražují a Fialova vláda to neřeší. Chceme tady diskutovat řešení a konkrétní kroky. Bohužel vím, že Fialova vláda tento bod opět zamítne, protože vy prostě kašlete na české občany, vás to nezajímá. Sami sobě jste zvýšili platy, ale abyste trošku zlevnili život našim občanům, to už vás nezajímá.
Druhým bodem, který tady chci ale navrhnout - a opakovaně ho navrhuji - mimořádný bod s názvem V České republice nemá svého stálého praktického lékaře jeden milion dospělých a přes 130 000 dětí. SPD prosazuje obnovení dostatečné sítě lékařů. Dle aktuálních informací Sdružení praktických lékařů nemá v České republice svého stálého praktického lékaře jeden milion dospělých a přes 130 000 dětí. Tisíce občanů tak čerpají tento typ lékařské péče na pohotovostech či u ambulantních specialistů. Tento stav vede i ke zhoršování zdravotního stavu poměrně širokých vrstev našich obyvatel. Z důvodu stárnutí populace bude navíc do deseti let potřeba o pětinu více ordinací praktických lékařů pro dospělé. Hnutí SPD považuje tento stav za alarmující. Fialova vláda a ministr zdravotnictví Vlastimil Válek z TOP 09 ve správě a řízení zdravotnictví zcela selhali, přestože se jedná o klíčovou veřejnou službu, kterou si občané platí v rámci povinného pojištění, a stát je povinen zajistit její dostupnost.
Prvořadou povinností příští vlády podle názoru SPD ve spolupráci s kraji, městy, obcemi a zdravotními pojišťovnami proto musí být okamžité zahájení práce na obnově dostatečně robustní sítě ordinací praktických lékařů pro děti i dospělé napříč celou republikou, a to včetně změny stávající koncepce zdravotnictví. Některé konkrétní návrhy už jsem taky prezentoval, které v této oblasti máme. Například si myslím, že je skutečně k diskusi, aby absolventi lékařských fakult museli tři až pět let po absolvování lékařské fakulty pracovat v České republice, protože dneska dochází k odlivu lékařů do zahraničí a studium lékařské fakulty je podle mých informací dokonce nejdražším studiem v České republice a platí to občané ze svých daní, takže bych považoval za úplně legitimní tuto debatu, aby ten, kdo chce tedy odejít ihned do zahraničí, ať si studium zaplatí, a ten kdo... Nebo ať to tedy vrátí české společnosti tím, že bude tři až pět let vykonávat lékařskou praxi v České republice, a poté se případně může rozhodnout, protože nemá přece logiku, že občané ze svých daní umožní takto drahé studium, a pak občané z toho v podstatě žádným způsobem, řekl bych, na té zdravotní péči neprofitují, takže si myslím, že tohle je třeba jeden z konkrétních návrhů k diskusi a není v ničem převratný. Je to logický návrh, protože mimochodem platí to i v mnoha dalších zemích a platilo to mimochodem i v Československu, protože moje maminka, když se provdala do Japonska, tak stát na ní chtěl a musela si zaplatit své vysokoškolské studium v Československu. Vystudovala ČVUT, fakultu elektrotechniky tady v Praze v Dejvicích a prostě to tak je. To je běžný model a já vůbec nechápu, proč to není taky krok, který bychom tady měli diskutovat.
Dalším mimořádným bodem, který navrhuji, bod číslo 3 - tamto předešlé bylo bod číslo 1, 2 a teď bod číslo 3 - je mimořádný bod s názvem Za dobu vládnutí Fialovy vlády stoupl státní dluh o více než bilion korun. Já si myslím, že je potřeba o tomto mluvit, protože to neuvěřitelné zadlužení, které způsobila Fialova vláda, které tady budou splácet ještě čeští občané desítky let, tak k tomu opravdu nemůžeme mlčet. Míra našeho zadlužení vůči HDP dokonce stoupla na... (Odmlka pro hluk v sále) Stoupla dokonce na 43 procent. My prostě už nechceme další takto prudké zadlužování.
Celkový objem splátek úroků ze státního dluhu v loňském roce v České republice dosáhl hodnoty 1,6 procenta hrubého domácího produktu a meziročně vzrostl. K tomuto růstu přispívá samozřejmě přetrvávající inflace, kterou Fialova vláda neřeší, vyšší úrokové sazby a očekávání zahraničních investorů, že se naše země bude dále zadlužovat. ***
