File: s136189.htm
Anchor: r8
Date: 36. schůze, 15. dubna 2025
Speaker: Poslanec Richard Brabec

Speech:
Poslanec Richard Brabec: Děkuju za slovo. Vážená paní předsedající, milé kolegyně, vážení kolegové, já mám teď trošku déjà vu, protože jsem se přenesl osm let zpátky do této slovutné Sněmovny ke stejnému pultíku, tenkrát z pozice ministra životního prostředí, a je zajímavé, jak některé argumenty se opakují, a je zajímavé, jak se vlastně trošku prohodily, ale možná někteří řečníci. Já ale budu mluvit pořád stejně a v něčem možná pro vás překvapivě dám za pravdu předkladateli, někde ho naopak napálím v tom dobrém slova smyslu.
Začnu tím, co je relativně - nebo začnu vůbec strukturou té novely, protože to je docela důležité. Těch novel mělo být původně více ze stočtrnáctky a pan ministr Hladík jako předkladatel se rozhodl, že vlastně asi z důvodu úspory času - ale to je jeho problém, že nebyl schopen to předložit dříve - sloučil ty novely do jedné. A stala se věc, která se podle mého názoru stát neměla, protože se dohromady smíchala celá řada věcí, které spolu věcně vůbec nesouvisí. Protože ta stočtrnáctka, tedy novela zákona o ochraně přírody a krajiny, je samozřejmě velmi široká materie, která zahrnuje celou řadu věcí, a původně tam měly být věci, které měly měnit třeba právě druhovou ochranu, měla tam být transpozice. A kdybychom se bavili o těchto věcech, tak si myslím, že bychom dospěli relativně rychle k nějaké aspoň elementární shodě, protože je tam řada záležitostí, které skutečně jsou zpřesňující, jsou zjednodušující a podle mého názoru jsou ku prospěchu věci, právě třeba změna vůbec náhledu na druhovou ochranu. ***
