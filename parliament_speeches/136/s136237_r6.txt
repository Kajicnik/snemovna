File: s136237.htm
Anchor: r6
Date: 36. schůze, 15. dubna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane místopředsedo. Bohužel, nemáme zde pana ministra zdravotnictví, nicméně interpelaci přednesu. Již jsem tady ráno avizovala, že stále nemáme od Ministerstva zdravotnictví jasné informace ohledně procesu, jak se vypořádávat i v současné době, eventuálně v budoucnu, s nedostatkem některých klíčových léků na našem trhu. Je pravda, že s nedostatkem léků ve smyslu soběstačnosti se potýká celá řada států, zejména evropských, a ty nás samozřejmě zajímají, na druhou stranu ministerstvo si tady hraje opravdu na mlčící část našeho řetězce a nemáme zde odpovědi a jasnou strategii, jak se vypořádá do budoucna. Od začátku tohoto roku bylo avizováno velkou společností českého trhu, že nebude vyrábět léky proti bolesti používané zejména ve stomatologii až do více než poloviny května.
Opakovaně jsme se dotazovali, zda za prvé má ministerstvo informaci o tom, že opravdu posléze bude výroba zahájena, a tudíž trh naplněn? Za druhé, jakým způsobem chce řešit podobné věci do budoucna? Protože toto může samozřejmě říci posléze kterákoliv soukromá firma, že některou výrobu buď zruší, nebo někam převede, nebo dočasně zastaví a podobně. Já chci jenom upozornit, že nedošlo k významnému poškození zdraví našich obyvatel jenom proto, že máme velmi kvalitní systém farmaceutů. Farmaceuti dopředu již toto věděli a samozřejmě snažili se vytvořit podmínky tedy pro konečného spotřebitele, tedy to zdravotní středisko, ať už je to nemocnice, či soukromé středisko, zdravotnické zařízení a samozřejmě mnohé lékárny přistoupily i k tomu, že jsou stále schopny vyrábět tyto preparáty víceméně teda ve svých provozech, ve svých laboratořích. Čili opět moje otázka zní, jaký je (na) toto postoj Ministerstva zdravotnictví (Předsedající: Čas.) a jak budeme postupovat dále?

