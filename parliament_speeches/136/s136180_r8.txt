File: s136180.htm
Anchor: r8
Date: 36. schůze, 15. dubna 2025
Speaker: Ministr životního prostředí ČR Petr Hladík

Speech:
Ministr životního prostředí ČR Petr Hladík: Já mám pět dětí a jsem za to rád. Ale já jsem chtěl možná velmi krátce, prostřednictvím pana předsedajícího, reagovat na pana poslance Babku a paní poslankyni Fialovou, prostřednictvím pana předsedajícího.
K té otázce, která je legitimní a kterou tady vznášíte. Za prvé, já si myslím, že je potřeba počkat, až kteří poslanci se ke kterým pozměňovacím návrhům přihlásí. To je první věc.
Druhá věc. Já jsem ve svém úvodním slově včera sdělil, že jednoznačně podpořím ty pozměňovací návrhy, které vedou k posílení práv samospráv, zastoupení v radách národních parků a vedou k posílení otázky biodiverzity a otázky opravdu směřování národních parků k tomu, k čemu je máme zřízeny, tedy ochraně přírody, a že rozhodně nepodpořím pozměňovací návrhy, které by nějakým způsobem vracely terminologicky, vracely procesně státní ochranu přírody a krajiny výrazně hluboko i před rok 1989 nebo ji nějakým způsobem oklešťovaly nebo zásadním způsobem měnily. Tak jenom reakce na tyto přímo položené dotazy. Děkuji.

