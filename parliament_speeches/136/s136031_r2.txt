File: s136031.htm
Anchor: r2
Date: 36. schůze, 15. dubna 2025
Speaker: Poslankyně Zdenka Němečková Crkvenjaš

Speech:
Poslankyně Zdenka Němečková Crkvenjaš:: Tak děkuji, pane předsedající. Ještě jednou, vážení kolegové, kolegyně, já bych ráda představila své - a kolegů - dva pozměňovací návrhy.
Jeden je vložen pod číslem sněmovního dokumentu 6470. V jeho první části pozměňovací návrh napravuje legislativní opomenutí existence poskytovatelů zdravotních služeb, jimž Ministerstvo obrany uděluje oprávnění poskytování zdravotních služeb a zároveň jsou samostatnými právními subjekty. Dále se ruší posouzení zdravotní způsobilosti ke studiu oboru, kde není uvedená zdravotní kontraindikace. U oborů, kde je to možné, se sjednotí posuzování zdravotní způsobilosti ke vzdělávání či praktické výuce před přijetím ke studiu. Primárně to provádí registrující lékař. Dále se určuje vytvoření jednotného vzoru v lékařských posudcích o vzdělávání, protože v současné době to není sjednocené, takže by měl vyhláškou vzniknout jednotný formulář. Dále se to týká opět vojáků, kde vojáci v záloze, kteří nastupují (na) vojenskou činnou službu, podléhají nově pracovnělékařským službám a nadále účelem lékařských prohlídek podle branného zákona bude pouze zjištění akutního onemocnění a ušetří se tím kapacity Ministerstva obrany.
Dalším pozměňovacím návrhem, který je vložený pod sněmovním dokumentem 6567, je zrušení povinnosti pro lékaře předepisující léčivý přípravek s obsahem konopí. Nadále nebudou muset pravidelně poskytovat ústavu informace o výsledcích léčby jednotlivých pacientů. V současné době se jedná opravdu jenom o odstranění zatěžující byrokratické povinnosti, protože už nějakou dobu máme výsledky a myslím, že už není v současné době potřeba tohoto reportingu, a odborné společnosti po tom zrušení také volají. To je zatím vše, děkuji.

