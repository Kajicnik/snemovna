File: s136246.htm
Anchor: r6
Date: 36. schůze, 15. dubna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážený pane místopředsedo. Vážený pane ministře, kolegyně, kolegové, mě velice mrzí, že pan ministr tady přítomen není, protože to je teda stále jeden z mála ministrů, kteří se minimálně nebáli aspoň tady se postavit proti těm argumentům, které jsou vznášeny ze strany opozice, jak to prostě nefunguje.
Ale každopádně k tomu tématu mé interpelace zachraňme ambulantní specialisty, já na úvod řeknu pár čísel. Věková struktura ambulantních lékařů, co se týče interních oborů, tak do 59 let je zhruba 50 procent, 60 až 69 let zhruba 29, nad 70 let 22 procent. Obdobné číslo se týče ambulantních specialistů v oborech chirurgických, a co se týče praktických lékařů, tak tam je zhruba 60 procent do 59 let, do 69 let 25,5 a 14 procent nad 70. Ten stav je neuspokojivý, dlouhodobě neuspokojivý.
Platy a mzdy v nemocnicích rostou a pracovní podmínky se zejména pro mladé lékaře a lékařky zlepšují, ale ekonomická profitabilita soukromých lékařských praxí klesá, a tím se snižuje atraktivita soukromého podnikání.
Nárůst úhrad navíc zaostává za mírou inflace a možnosti příjmů mimo systém veřejného zdravotního pojištění zůstávají pro většinu soukromých lékařů velmi limitované.
Vedle ekonomického tlaku zůstává dalším problémem to, že současný systém specializačního vzdělávání ambulantním specialistům na rozdíl od praktických lékařů fakticky znemožňuje vychovávat si své nástupce.
Já, pane ministře, bych chtěl znát odpověď na otázky, zda si uvědomujete vážnost této situace, a za druhé, co jste za tři a půl roku ve funkci ministra udělal pro zlepšení stavu. Děkuji.

