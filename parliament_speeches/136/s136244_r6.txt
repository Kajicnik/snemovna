File: s136244.htm
Anchor: r6
Date: 36. schůze, 15. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Já jsem nechtěl litovat sebe, chraň pánbůh, já jsem chtěl jenom říci, že to bývá tak, že dědíme určité nastavení těch politik a málokdy máme příležitost přijít k zelenému stolu a nastavit to tak, jak bychom si úplně sami třeba představovali. Ale chci říci, že i Cermat je si vědom toho, že se kolem přijímacích zkoušek, a děje se to i u vysokých škol, vždycky vytvoří určitý byznys, který umožňuje nadstandardní přípravu za úplatu, proto Cermat nabídl vlastně i možnost si cvičit ty testy bezplatně a myslím si, že je opravdu na místě, abychom lépe do budoucna provázali to, co se učí na základních školách, s obsahem té přijímací zkoušky, abychom ten prostor zúžili. On vždycky bude do jisté míry existovat, ale musíme udělat všechno pro to, aby ty nerovnosti tady hrály co nejmenší roli.

