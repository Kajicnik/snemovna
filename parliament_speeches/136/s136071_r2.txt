File: s136071.htm
Anchor: r2
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan:: Děkuji vám za slovo, vážený pane místopředsedo. Vážené kolegyně, vážení kolegové, paní poslankyně, páni poslanci, jenom na úvod jednu obecnou poznámku, snad ne přímo v reakci na mého předřečníka. Nikdo na mě nečekal. Pan ministr Stanjura mluvil, protože měl co říci, a pan ministr Stanjura mluvit chtěl, jeho přednostní právo jako žádné jiné v téhle Sněmovně nerozporuji, a já v těch pomyslných startovních blocích, připraven vyběhnout, abych se ujal svého slova, jsem byl od první sekundy. Koneckonců, s mnohými se na té chodbičce při dobíhání ze svých kanceláří často srážíme, včetně mého předřečníka, takže já jsem tady samozřejmě byl připraven k rychlému výkonu. A znovu, pan ministr Stanjura měl svůj proslov připraven a řekl to, co říci chtěl, a myslím, že to bylo i docela zajímavé a poučné.
Vážené paní poslankyně, páni poslanci, dnes se zabýváme v prvním čtení návrhem zákona, jehož cílem je výrazně zpřísnit azylovou a migrační legislativu. Dovolte mi prosím nejdřív několik poznámek pro kontext, protože si myslím, že ten kontext toho, v jaké chvíli jednáme, proč o tom jednáme teď, je důležitý a je důležitý k tomu, abychom vlastně pochopili, kdo do toho veřejného prostoru šíří nesmysly, lži a kdo kontinuálně říká stále totéž.
V minulém roce schválily země Evropské unie velký soubor legislativních textů, směrnic, nařízení. Já tady mám u sebe i ten samotný výtisk, abychom viděli, jak obsáhlý materiál to je - souhrnně se tomu materiálu říká Pakt o migraci a azylu. Na jeho přípravě - ano, a tady to je fakt, který říkám také od začátku - se samozřejmě výrazně podílelo i české předsednictví v Radě Evropské unie. ***
