File: s136124.htm
Anchor: r6
Date: 36. schůze, 15. dubna 2025
Speaker: Poslanec Radek Vondráček

Speech:
Poslanec Radek Vondráček: Pane místopředsedo, děkuji za slovo. Mám zde připraveno odůvodnění svého pozměňovacího návrhu o rozsahu šesti stran A4. (Ministr Blažek hovoří k poslanci Vondráčkovi mimo mikrofon.) Samozřejmě jsem schopen sám sebe výrazně redukovat. Jsem připraven na postup, že bych to odůvodnění rozeslal všem členům ústavně-právního výboru mailem a probrali bychom to v rámci projednání na garančním výboru. Doufám, že nebudu poté nařčen, že nepostupuji transparentně, jak se to stalo s předchozím pozměňovacím návrhem, který jsem také rozeslal čtrnáct dnů předem všem členům ústavně-právního výboru. Můj pozměňovací návrh si osvojil ústavně-právní výbor. Skládá se ze dvou částí, A a B.
Větší rozruch vzbudila právě ta útlá část A, která se týká presumpce neviny a omezení v možnosti zveřejňovat osobní údaje osob, které jsou nějakým způsobem účastny v rámci neveřejného přípravného řízení trestního. Já jsem následně obdržel bouřlivé reakce, teď jsem nedávno byl seznámen s výzvou, respektive tiskovou zprávou, kdy česká Unie vydavatelů, Sdružení pro internetový rozvoj, Asociace on-line vydavatelů, Český výbor International Press Institute a Syndikát novinářů považují tento návrh z mé strany za potenciální ohrožení svobody tisku. Podle zástupců těchto médií hrozí, že návrh povede k autocenzuře a omezení práce novinářů i dalších osob. Proto vyzývají, abychom ve svém další projednání tento návrh odmítli.
Já jsem stále přesvědčen, že tady existuje faktická díra v zákoně, že jsme spíše evropskou výjimkou v tom, jak široce informují média i (o) osobních údajích osob, které jsou prošetřovány v rámci cíleně neveřejného přípravného řízení. Někomu ta díra možná vyhovuje, někomu ne. V každém případě tady existuje. Už samotná tisková zpráva, obsahuje dvě nepřesnosti a nepravdivé údaje, například, jak už jsem řekl, můj pozměňovací návrh rozhodně nebyl tajný, byl rozeslán předem a volně k dispozici a také můj návrh žádným způsobem nekriminalizuje potenciálně novináře, blogery nebo jiné osoby. Existují země v Evropě, kde je vynášení skutečností z trestních spisů třeba i trestným činem, ale Česká republika takovým státem není a ani tento můj návrh, který sestává v podstatě ze tří slov, žádný takový nový trestný čin neobsahuje. ***
