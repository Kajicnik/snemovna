File: s136126.htm
Anchor: r8
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, pane místopředsedo. Já už jsem nechtěl vystupovat. Už jsme se chýlili ke konci. Ale opravdu tedy to, že bude ten projev završen touto argumentační korunou, že součástí vládní koncepce pro boj proti korupci je to, že se zakáže médiím zveřejňovat, kdo jsou trestně stíhané osoby, to už tedy nemůže zůstat bez reakce.
Já myslím, že je potřeba připomenout ta fakta. Ten návrh byl připraven, tak, že ho dostali jenom poslanci toho výboru do e-mailu. Stejně jako dalších 39 pozměňovacích návrhů, nebo kolik, ale u nich velká část byla nahrána v systému, ve kterém se s nimi může seznámit veřejnost a může chodit na ten výbor a může vyjádřit svůj názor a může kritizovat i věci, které jdou třeba špatným směrem podle mínění občanů naší země.
Tím, že ten návrh dostali do e-mailové schránky jenom poslanci, tak se o něm nedozvěděl třeba Syndikát novinářů, nedozvěděli se o něm občani, z nějakého důvodu se o něm dozvěděla Česká advokátní komora, tak ta k němu teda přijala nějaké usnesení. Ale jinak se o něm nikdo nedozvěděl, s výjimkou těch poslanců, kteří byli na tom výboru. Takže proto legitimně kritizuji to, že ten návrh byl připravován potají, a je potřeba to takhle pojmenovat.
Taky jste zapomněli trošku zmínit, prostřednictvím pana předsedajícího, že na tom výboru byli ti novináři vyzváni, aby opustili ten výbor, že už tam nic zajímavého nebude, že pokud je zajímá certifikát, tak můžou odejít. A takže ono se to nestalo jenom tak, že by ti novináři byli ledabylí a tak dále. Takže vyprávějme si ten příklad, jak se tady stal, a určitě toto není krok směrem k tomu, abychom něco dělali proti korupci. A nemá smysl tady argumentovat, že to je vládní koncepce. Jestli tohle je napsané ve vládní koncepci, tak ta koncepce stojí vy víte za co.

