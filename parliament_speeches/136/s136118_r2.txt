File: s136118.htm
Anchor: r2
Date: 36. schůze, 15. dubna 2025
Speaker: Poslanec Aleš Dufek

Speech:
Poslanec Aleš Dufek: Dámy a pánové, omlouvám se, že předkládám pozměňovací návrh ještě vlastně po jednání ústavně-právního výboru, nicméně považuji tuto věc za tak závažnou, že se domnívám, že bychom se jí měli minimálně zabývat. Nevím, s jakým výsledkem, a určitě bychom se měli pokusit tento problém aspoň nějak analyzovat a možná i díky tomuto pozměňovacímu návrhu vyřešit.
O co jde? Jde v podstatě o to, že Policie České republiky často na pokyn státního zastupitelství, případně soudů, provádí domovní prohlídky a osobní prohlídky a při těchto úkonech je třeba vždy takzvaná nezúčastněná osoba, která je vybírána někdy z řad často nějakých úředníků, ale v případě třeba menších a středních obcí v podstatě z řad starostů či místostarostů a tato činnost není tak úplně bezpečná té nezúčastněné osoby a došlo k několika excesům, kdy skutečně i při těchto akcích došlo třeba ke zranění nebo k nějakému zdravotnímu poškození této nezkušené nezúčastněné osoby, protože když si představíme třeba nějakou vesnici, která má několik set obyvatel, taková domovní prohlídka tam samozřejmě není častý jev a teď v podstatě ten vystrašený starosta je poprvé a často i jako naposledy ve svém životě něčemu takovému přizván, tak se osobně domnívám, že jako ta věc mu zcela jistě neprospívá a do jisté míry ho může ohrožovat.
Řešení by bylo dle mého názoru samozřejmě v tom, že by takovou nezúčastněnou osobou mohl být buď příslušník třeba Policie České republiky z nějakého jiného oboru nebo z jiného okrsku než z toho, který provádí tento úkon, a případně se domnívám, že by to mohl být i třeba příslušník nějakých neozbrojených sborů, třeba hasičů, kteří vlastně jsou podřízení státu, ale domnívám se, že by to určitě stálo na pováženou.
Teď se dostanu, teď jsem to měl přes tady ten svůj obecný úvod, se dostanu k tomu samozřejmě formálnímu nahrání toho pozměňovacího návrhu. Takže nad rámec novely, kterou projednáváme, chci tedy apelovat na změnu stanovení § 85 odst. 2 zákona č. 141/1961 Sb., trestního řádu, a taky samozřejmě ustanovení § 14 ve spojení s § 40 odst. 4 a § 47 odst. 2 zákona č. 273/2008 Sb., o Policie České republiky, zakotvujícího přítomnost nezúčastněné osoby v případech stanovených zákonem vycházející z povinnosti součinnosti zakotvené právě v § 8 odst. 1 zákona č. 141/1961 (Sb.), která se promítá do dalšího ustanovení tohoto zákona a lze na jejím základě dovodit, že obec jako veřejnoprávní korporace, tedy právnická osoba, spadá do kategorie právnických osob, kterým svědčí povinnost součinnosti s orgány činnými v trestním řízení při plnění úkolu. Jedním z úkolů orgánů činných v trestním řízení je povinnost přibrat k domovní a osobní prohlídce osobu, která není na věci zúčastněna dle § 85 odst. 2 zákona č. 140/1961 (Sb.), toho trestního řádu.
To je to, o čem jsem mluvil, že to je vlastně povinnost té obce někoho takového nominovat. A toto ustanovení se tedy skutečně výrazně dotýká bezpečnosti představitelů obcí, kdy úkony trestního řízení jsou často prováděny například ve varnách plných nebezpečných látek, v prostorech, kde se objevují výbušniny či pěstírny halucinogenních látek, nehledě samozřejmě se na stupňující agresivitu osob podezřelých, neřkuli obviněných ze spáchání trestného činu a skutečně nelze vyloučit, a už se to několikrát stalo, že při domovní či osobní prohlídce pak dojde z jejich strany k projevům násilí právě vůči té nezúčastněné osobě a je nutné, aby tato osoba měla k dispozici ochranné prostředky a zvláště byla vycvičena, jak na násilí v těchto situacích reagovat, což se právě u těch starostů menších a středních obcí neděje a oni často neví, jak se chovat.
Z toho důvodu si tedy dovoluji vlastně na tento pozměňovací návrh, který dostal číslo sněmovního (dokumentu) 6601, ke kterému se ještě přihlásím pak v podrobné diskusi. Ten pozměňovací návrh je takový, že navrhuji změnit zákon č. 141/1961 Sb., trestní řád, tak, že v § 85 odst. 2 se za větu k výkonu domovní osobní prohlídky je třeba přibrat osobu, která není na věci zúčastněná, vkládá věta, která zní pokud při domovní a osobní prohlídce nelze vyloučit násilí, je nezúčastněnou osobou osoba ve služebním poměru k Policii České republiky, je-li přidělena k jinému útvaru, než je útvar, který prohlídku vykonává, případně příslušník jiného bezpečnostního sboru České republiky, a zároveň změní zákon č. 273/2008 Sb., o Policii České republiky, a to tak, že v § 40 odst. 4 se věta nemusí tak učinit, hrozí-li nebezpečí z prodlení nebo by mohlo dojít k ohrožení života nebo zdraví nezúčastněné osoby, se nahradila větou, která zní není-li možné při úkonu vyloučit násilí, je nezúčastněnou osobou osoba ve služebním poměru k Policii České republiky, je-li přidělena k jinému útvaru, než je útvar, který prohlídku vykonává, případně příslušník jiného bezpečnostního sboru České republiky. A poslední, už nebudu zdržovat, v § 47 odst. 2 se za větu "Při provádění úkonů související s vykázáním policista zajistí přítomnost nezúčastněné osoby. To neplatí, hrozí-li nebezpečí z prodlení." vkládá věta "Pokud není možné při úkonu vyloučit násilí, je nezúčastněnou osobou osoba ve služebním poměru k Policii České republiky, je-li přidělena k jinému útvaru, než je útvar, který prohlídku vykonává, případně příslušník jiného bezpečnostního sboru České republiky." ***
