File: s136121.htm
Anchor: r4
Date: 36. schůze, 15. dubna 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Vy jste na mě hrozně rychlý, já jsem si musel vzít papíry.
Takže, pane ministře, dámy a pánové, já nepřekvapivě v této novele trestního zákoníku se budu věnovat té části, která se týká konopí, a tedy zmírnění trestů, respektive dekriminalizace samopěstitelů konopí pro léčebné účely, nebo bych řekl také ze zdravotních důvodů.
Vy víte, že já stavím vždy na konzistentnosti svých postojů. Tady bych připomněl, že jsem měl takový pozměňovací návrh ještě s kolegou Tomášem Vymazalem, tehdy Pirátem, neprošlo to tady a teďka po čtyřech letech se to sem vrací. Já si myslím, že ale podle mě v lepší podobě, a to z toho důvodu, že v té novele se toho mění víc.
Jedna z věcí je právě ta otázka toho konopí a toho vlastně stavu, který je dnes za mě zcela nepřijatelný, kdy jsou tady kriminalizováni lidi, kteří si doma pěstují pár rostlin proto, aby zmírnili nějakou svoji bolest nebo nemoc, a hrozí jim v lepším případě podmínka, v horším dokonce trest odnětí svobody. Já o tom budu jako, řekněme, z toho politického úhlu pohledu hovořit ve třetím čtení, kde vás opravdu požádám a vyzvu o podporu našich pozměňovacích návrhů. V tomhletom případě to není koalice, opozice, versus koalice versus opozice a obráceně, tady to jde podle mě napříč politickým spektrem. Budiž důkaz, že u toho pozměňovacího návrhu jsme při podepsání s kolegou Balášem, který teďka hovořil přede mnou, a já samozřejmě podpořím osobně a udělám maximum pro to, abychom to podpořili i u nás na klubu, i ty další pozměňovací návrhy, které tam jsou a které zvyšují například to množství gramáže sušiny z těch tří rostlin. To jsou tamty pozměňovací návrhy od kolegyně Němečkové, Šebelové a spol.
Ten princip je prostě takový, že u nás hrozí za toto pěstování trest, který je často vyšší než za násilnou trestnou činnost, což já považuju za úplně mimo. To je úplně mimo, to prostě není možné, o tom se vůbec tady přece nemůžeme bavit. To, že se tam najednou spojují tři paragrafy, a dokonce se to zhorší i pro lidi, kde si navzájem vypomáhají a stává se z nich organizovaná skupina, tak to jsme přece mohli vidět na tom případu těch tří seniorů, kterým teďka dal milost prezident Petr Pavel. Jeden zaseje, druhý sklidí, třetí tam to opečovává, najednou je z toho organizovaná skupina, tak tohleto přece není možné takhle tímhletím způsobem vnímat.
Ten základní problém u toho konopí podle mého názoru a podle toho, jak jsem se bavil s odborníky, nejsem na to expert, je v té, řekněme, záměně § 283, 285. (Ten §) 283 je neoprávněná výroba a nakládání s omamnými látkami, (§) 285 je nedovolené pěstování rostlin obsahujících OPL. To znamená, v momentě... Mělo by to být tak, že to je nedovolené, když už teda pěstování, ale potom policie a státní zastupitelstvo z toho udělá nedovolenou výrobu. A v té chvíli samozřejmě, když potom někdo z toho udělá mastičku, dá to svojí babičce nebo něco podobného, tak v té chvíli najednou už je z toho i přechovávání a distribuce, jo, takhle se vám to najednou nakumuluje, to je úplně, úplně zvláštní. ***
