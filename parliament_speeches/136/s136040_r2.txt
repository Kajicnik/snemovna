File: s136040.htm
Anchor: r2
Date: 36. schůze, 15. dubna 2025
Speaker: Poslanec Karel Haas

Speech:
Poslanec Karel Haas:: Děkuju mnohokrát, vážená paní předsedkyně. Já jsem se obával, že bych to nemusel stihnout ve faktické, abych zachoval naprostou věcnou přesnost.
Já jsem chtěl zareagovat na dvě věci, které zazněly teď v tom předchozím slovu pana kolegy Jakuba Michálka, vaším prostřednictvím, kterého si jako právníka - jako pracovitého, kompetentního právníka - velmi vážím, a překvapily mě tam, přiznám se, nepříjemně dvě věci. Za prvé, zpochybňoval to, že by v České republice nebyla vyřešena otázka toho, zda musí být, nebo nemusí být byty pronajímané, ať už krátkodobě, nebo dlouhodobě, zda musí podstupovat nějakou rekolaudaci. Ta otázka je českými vysokými soudy vyřešena.
Já tady upřesním, ať si to pan kolega může dohledat: To první rozhodnutí bylo v reakci na rozhodnutí stavebního úřadu v Praze 1. To je poměrně známé. Bylo to rozhodnutí Krajského soudu v Praze pod spisovou značkou 47 Af 15/2012. Jsem si vědom jako právník toho, že z tohoto rozhodnutí krajského soudu by se ještě nedalo příliš mnoho dovozovat pro judikaturní závěry, ale prošlo testem přezkumu u příslušného českého vysokého soudu, u Nejvyššího správního soudu pod spisovou značkou NSS 7 Afs 88/2013. Judikatura se samozřejmě nějakou delší dobu vyvíjí, tak odcituju další rozhodnutí Nejvyššího správního soudu, které potvrdilo předchozí judikovaný závěr Nejvyššího správního soudu, je to rozhodnutí Nejvyššího správního soudu spisová značka 2 As 425/2018 z 20. 8. 2020, bod 46 odůvodnění. To znamená, zkrátím teď právní věty těchto tří rozhodnutí, které jsou obsahově naprosto jednoznačné a tu judikaturu vytváří: "Využívání části rodinného domu k ubytovacím službám tak ještě nemění jeho stanovený účel užívání, respektive s ním není v rozporu." Další část právní věty: "Ze stavebněprávních hledisek je zcela lhostejné, za jakým účelem, které stěžovatel považuje za podstatné, přenechávají účastníci řízení byty" - zdůrazňuju, byty - "podnájemcům do podnájmu, zda za účelem dlouhodobého či krátkodobého pobytu, nebo např. kvůli přechodnému zaměstnání či za účelem rekreace." Tolik k té první věci, kterou jsem chtěl osvětlit po právní stránce.
Druhá věc, kterou pan kolega Michálek, vaším prostřednictvím, paní předsedkyně, zpochybňoval nebo mě velmi překvapilo - a toho bych se poměrně jako právník obával - byl jeho názor, že by šel v případném zmocnění pro obce regulovat takzvané sdílené ubytování ještě dál, než byl původní § 9o nebo než je § 9o ve sněmovním tisku 761. Pan kolega Michálek na rozdíl ode mě, poslance začátečníka tady byl, i v předchozím volebním období, zná sněmovní tisk 946 z minulého volebního období a zná stanovisko Parlamentního institutu ke sněmovním tisku 946, který v minulém volebním období obsahoval prakticky stejné - já neříkám, že gramaticky shodné, ale významově prakticky stejné - ustanovení. Parlamentní institut konstatoval - teď si dovolím ocitovat - že "takto podrobněji nespecifikované oprávnění obce zasahovat do základních práv podle Listiny základních práv a svobod podzákonným předpisem je tak s největší pravděpodobností protiústavní." Tu protiústavnost - a tam já jsem zcela ve shodě s názorem Parlamentního institutu - dovodil Parlamentní institut ze tří ustanovení Listiny základních práv a svobod, která je součástí českého ústavního pořádku: za prvé, pro rozpor s čl. 4, který jasně definuje, že meze základních práv a svobod mohou být upraveny pouze zákonem; za druhé, pro rozpor s čl. 11, který garantuje ústavní ochranu vlastnického práva; za třetí, pro rozpor s čl. 26 Listiny základních práv a svobod, který upravuje ústavní ochranu práva na podnikání a výkon jiné hospodářské činnosti.
Proto tady ve Sněmovně často opakované argumenty evropskými metropolemi - a to já nezpochybňuju, jak v jiných evropských zemích přistoupili k regulaci Airbnb a podobných platforem, není to pouze Airbnb - tak ty argumenty jsou zcela liché, protože ten problém, ten právní problém, leží v českém ústavním právu, které bychom měli všichni ctít. Děkuju mnohokrát.

