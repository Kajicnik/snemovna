File: s136115.htm
Anchor: r2
Date: 36. schůze, 15. dubna 2025
Speaker: Poslanec Michal Zuna

Speech:
Poslanec Michal Zuna: Děkuji, paní předsedkyně. Já pouze jenom ve dvou větách, protože kolegyně Bára Urbanová dětský certifikát popsala opravdu skvěle. Já jsem se chtěl zastavit u jednoho parametru, a to je konstrukt toho zápisu, respektive délka, v rámci které pachatel toho trestného činu nebude moci pracovat s dětmi. Rozumím původnímu návrhu, který byl opravdu složitý v tom, že tam bylo několik kategorií právě tedy na základě konkrétního trestného činu. Ale chtěl bych poukázat na jeden fakt, a to je ten, který nás právě vedl k tomu, abychom ten konstrukt výrazně zjednodušili a zároveň ho připravili tak, aby měl opravdový dopad na naše děti a na ochranu našich dětí tak, aby opravdu ty závažné trestné činy postihoval co možná nejdéle.
Tím faktem je to, že někteří, řekněme z nás, vnímají zákaz práce s dětmi jako další trest pro toho pachatele. Ale on to další trest není, a to je vlastně rozdíl, který nás vedl k té zjednodušené konstrukci. Ten trest samozřejmě pachatel dostal na základě odsouzení a má ho zřejmě nebo z většiny případů třeba odpykaný a pokud by dále chtěl pracovat s dětmi, tak tam se nebavíme o dalším trestu ve smyslu, že mu to znemožňujeme, ale bavíme se o ochraně dětí, a to je to zásadní. To jsem pouze chtěl doplnit a stihnul jsem to do dvou minut.

