File: s136253.htm
Anchor: r8
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten: Děkuji za slovo. Samozřejmě Evropa jako taková je sice průmyslově vyspělá, nicméně ty různé chiméry, jako je Green Deal a jako je kysličník uhličitý, že je náš nepřítel, tak to samozřejmě vede k tomu, že Evropa se bude stávat čím dál tím více nekonkurenceschopnou, a to samozřejmě i ve výrobě té techniky obranné.
Co se týká úvěrů, no, tak my jsme si tady spoustu bank prodali, máme tady bohužel jenom takové ty pobočky nadnárodních bank. Jsou to v podstatě jenom nějaké dceřiné společnosti a ty matky, které jsou v zahraničí, tak ty samozřejmě nemají zájem českému obrannému a bezpečnostnímu průmyslu poskytovat úvěry, protože a poněvadž oni potřebují, aby právě v těch zemích, kde sídlí ty matky, tak tam aby ty firmy zbrojní měly kšefty, nikoliv aby měly kšefty naše výrobní podniky a náš český obranný a bezpečnostní průmysl, takže v tom si myslím, že je ta zcela zásadní chyba, tady v těch dvou věcech. V případě, že tady bude stále podpora toho Green Dealu, no, tak se bohužel nepohneme z místa.
Já si myslím, že ten zájem by měl být skutečně společný a je to úplně jedno, jestli jsme opozice, nebo koalice. Měl by být v tom, že se máme efektivně vyzbrojit na případný konflikt, ale my se hlavně máme připravovat na obranu našeho území, ne že budeme posílat expediční sbory všude po světě, ale musíme tady mít dostatek vycvičených vojáků, kteří budou ochotni a schopni bránit území České republiky. To si myslím, že je naprosto stěžejní. K tomu musíme uzpůsobit koncepci naší Armády České republiky. Děkuju.

