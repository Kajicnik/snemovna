File: s136245.htm
Anchor: r7
Date: 36. schůze, 15. dubna 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Vážený pane místopředsedo, vážené paní poslankyně, vážení páni poslanci, děkuji za otázku k velmi aktuálnímu tématu. Když už jsem dnes jediným protagonistou těchto interpelací, dovolte mi trochu úvodem odlehčit tu debatu, protože za svůj dlouhý život v různých vzdělávacích institucích jsem vlastně vždy zažil určité déjà vu. Kolem stravování je největší diskuse, která svým rozsahem a vypjatostí zpravidla předčí diskuse o obsahu vzdělávání. Ale tak to prostě je. A dovolte mi začít jedním citátem. Říká se degustibus non est disputandum, tedy o vkusu či o chuti se nedá diskutovat, což neznamená, že se nedá diskutovat, ale málokdy se tou diskusí dá dojít ke shodě. To je malé upozornění na to, jak složitá bude debata o stravovací vyhlášce.
Chtěl bych úvodem konstatovat, že výživové normy, a teď přejdu do vážného tónu, nebyly zásadním způsobem aktualizovány již zhruba třicet let, a samozřejmě odborné znalosti i stravovací návyky se přitom za tu dobu pochopitelně poměrně významně změnily. A to je důvod, proč bylo přistoupeno k novelizaci vyhlášky o školním stravování. Prostě je třeba normy modernizovat tak, aby reflektovaly aktuální výživová doporučení, a důraz je kladen na kvalitu potravin, které mají být dětem předkládány.
Navrhované změny mají přispět k zajištění stravy podle moderních vědeckých doporučení a mají přispět k tomu, že i ten sociální dopad a integrace žáků budou probíhat pozitivním směrem.
Teď je třeba říct, že na přípravě té vyhlášky se podíleli členové široké mezirezortní pracovní skupiny, kde byli zástupci Ministerstva školství, Ministerstva zdravotnictví, Státního zdravotního ústavu, Ministerstva zemědělství, Ministerstva pro místní rozvoj, Pacientské rady, Sdružení měst a obcí, Sdružení místních samospráv, nutričních terapeutů a ještě dalších. A ten návrh byl pilotně ověřen na vzorku 29 zařízení školního stravování. Ministerstvo školství v případě schválení té vyhlášky bude průběžně vyhodnocovat dopady změn na základě zpětné vazby, inspekcí, poznatků hygienických služeb.
Teď si nalijme čistého vína. Názory na danou problematiku se prostě radikálně liší. Tomu odpovídá množství připomínek a jejich polarizace. Já mám dvě velké hromádky mailů a písemně poslaných dopisů, které jsou zhruba stejně veliké. Na jedné straně jsou názory, které říkají, když to zavedete, budou děti hladovět, protože to nebudou jíst, na té druhé straně toho stolu je hromádka dopisů, které říkají, když to nezavedete, budou děti zdravotně strádat. Tak je polarizovaná ta debata a vlastně jediné, co mohu slíbit, je to, že budeme prostě trpělivě vypořádávat ty připomínky, hledat nějakou míru konsenzu, která prostě ospravedlní případnou inovaci té vyhlášky, a dokud tady nebude dostatečný konsensus, tak ji prostě neschválíme. Je potřeba vypořádat ty připomínky, vážně o tom vést tu diskusi jak s odbornou veřejností, tak se zástupci širší veřejnosti. Určitě to nebude lehké. Já tady mám i podrobné vysvětlení k tomu, jak je to s těmi dávkami masa, ryb, biopotravin a podobně, ale to myslím není to nejdůležitější. Nejdůležitější je to, že se musíme pokusit nějakou elementární shodu najít, která v tuhle chvíli podle mého soudu prostě není. Děkuju. ***
