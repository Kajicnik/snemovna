File: s136014.htm
Anchor: r7
Date: 36. schůze, 15. dubna 2025
Speaker: Poslanec Robert Králíček

Speech:
Poslanec Robert Králíček:: Vážená paní předsedající, paní ministryně, pane ministře, kolegyně, kolegové, já bych rád dnes navrhnul bod, který se jmenuje Zadávání IT zakázek na Ministerstvu práce a sociálních věcí. Toto téma mě velmi znepokojuje, protože to, jakým způsobem Ministerstvo práce a sociálních věcí nakládá s veřejnými prostředky při zadávání veřejných zakázek, je přinejmenším podezřelé. Nedávné informace odhalily alarmující praktiky, které podkopávají důvěru veřejnosti v transparentnost a efektivitu státní správy, a já si myslím, že bychom o tomto tématu měli dnes mluvit.
Někteří z vás možná neví, o co jde, takže rád celý příběh připomenu. Podle článku serveru Seznam Zprávy získala malá IT firma Tekies zakázky od MPSV v hodnotě 300 milionů korun. Zajímavé ale je, kde má tato firma sídlo. Tekies sídlí totiž v činžovním domě na pražském Smíchově. Jde o firmu, která ještě nedávno neměla žádné zkušenosti se státními zakázkami. Jde o firmu, která i s těmito podle mého soudu nevelkými zkušenostmi uzavřela s ministerstvem 52 smluv během dvou let.
Zarážející je, že tento nárůst zakázek nastal krátce poté, co se hlavním IT architektem Ministerstva práce a sociálních věcí stal Pavel Vybíral. Jméno vám možná nic neřekne, ale věřte, že jde o člověka, který dříve pro Teckies pracoval a spoluvlastnil její sesterskou firmu DNAi. Zastavit bych se také chtěl u životopisu pana Vybírala. Jeho životopis totiž doznal v posledních měsících zásadní změny. Pan Vybíral totiž před nějakým časem záznamy své kariéry v DNAi, tak i v sesterské firmě Tekies smazal. "Ve svém profesním životopise na sociální síti Linkedln o tom nyní nemá žádnou zmínku." Seznam Zprávy ale přišly na to, že ještě před nějakou dobou se tam oběma zkušenostmi pyšnil a hrdě se k nim hlásil. Redakci nyní anonymní "zdroj poskytl jako doklad i snímek obrazovky, pořízení dle doprovodných dat v dubnu 2024. U firmy DNAi je tam současný hlavní architekt z Ministerstva práce a sociálních věcí uveden coby spolumajitel a u firmy Tekies je zapsán jako manažer." Chcete vědět, jak vzniklo toto smazání dvou firem? Prý panu Vybíralovi někdo hacknul profil. Opravdu chceme, aby takovýto člověk spolupracoval na IT systémech na MPSV?
Tato situace vyvolává vážné otázky ohledně střetu zájmů a transparentnosti při zadávání veřejných zakázek. Je nepřijatelné, aby osoby s předchozími vazbami na dodavatele měly rozhodující vliv na přidělování zakázek v takovém rozsahu. Je naší povinností zajistit, aby veřejné prostředky byly využívány efektivně, transparentně a v souladu se zákonem. Občané mají právo očekávat, že jejich daně budou spravovány odpovědně a bez zbytečného plýtvání. Proto vás, vážené kolegyně a kolegové, žádám, abychom společně schválili tento bod, podnikli kroky k nápravě situace na MPSV a obnovili důvěru veřejnosti v naše instituce. Děkuji za pozornost. Jinak navrhuji zařazení jako pátý bod po pevně zařazených bodech dnešního dne. (Potlesk.)

