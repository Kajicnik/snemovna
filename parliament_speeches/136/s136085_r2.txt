File: s136085.htm
Anchor: r2
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan:: Děkuju za slovo, pane místopředsedo. Já slibuju, že je to moje poslední faktická, ať zazní dále cokoliv, a zároveň garantuji, že na konci zareaguji na jednotlivá vystoupení v obecné rozpravě, ale až na konci, všechna najednou.
A já trochu otočím to, co říkal Patrik Nacher, a já si také myslím, že vy někdy ty naše argumenty vnímáte. Teď mě Patrik Nacher neposlouchá zrovna. Já si také myslím, že je někde interně v sobě vnímáte. Já v to také trochu doufám, že víte a slyšíte, a stejně tak dobře víte, že jsme to nemohli udělat dřív, protože ten rámec neexistoval. Stejně tak víte, že to je zpřísnění, a stejně tak víte, že to, o čem se dneska bavíme, je prostě ta proklatá implementace toho paktu, a že jsme samozřejmě museli počkat jako všechny ostatní státy, které v téhle době - Polsko, Rakousko, Nizozemí, Dánsko - všechny tyhle státy teď jedou svoji zpřísňující politiku.
Další věc. Vy jste mě vyzval, prostřednictvím pana místopředsedy, ať zareaguji na začátek schůze. Já už jsem to vysvětloval. Pan kolega Stanjura chtěl promluvit, pan kolega Stanjura promluvil a já jsem čekal na to, až domluví, a potom jsem byl připraven zahájit tu debatu.
A jenom jednu poznámku. Chápu, že nemusíte být nadšeni z obsahu projevu pana ministra Stanjury, a ani mě to nepřekvapuje, ale velmi mě překvapuje, že jste překvapeni z formy využití přednostního práva před otevřením bodu. To mě opravdu překvapuje, protože to se tady děje běžně a většinou z druhé strany, a ne z té naší.
Jednání, která probíhala: první bylo předtím, než jsme danou věc dali do vlády, druhá schůzka včera, mohli jsme dotahovat. A dovolte mi citaci: "Považujeme za nutné, aby vláda Poslanecké sněmovně, a hlavně občanům vysvětlila otočku o 180 stupňů. Migrační pakt, jak ho vyjednal Rakušan, je pozvánkou pro nelegální migranty." Alena Schillerová. Andrej Babiš: "Pakt migraci neřeší a naopak migranty už dávno pozval." (Předsedající: Čas!) České noviny 10. 4. Dvě citace poslanců významných hnutí ANO. Děkuji.

