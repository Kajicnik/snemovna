File: s136083.htm
Anchor: r4
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan:: Děkuju za dvě minuty, možná je ani nevyužiju. Já fakt obdivuju, prostřednictvím vás, pane místopředsedo, pane poslanče Králíčku, jak sledujete můj diář. No, v tom Německu, jestli jste se díval na tu tiskovou konferenci - ona teda byla v němčině - jsme uzavřeli smlouvu o státní hranici. Prosím pěkně, nic jsme Němcům nedávali, jenom jsme tam dali digitální kóty do toho, a byla to smlouva, na které vnitro pracovalo. Jestli myslíte moji poslední návštěvu Berlína, opravdu nevím, co bych sliboval německé ministryni.
A co je ten diktát Bruselu nebo jak jste to říkal - promiňte, možná trochu jinak - co je ta poslušnost Berlína, co? Detence na hranicích? To je ono, co vychází z migračního paktu? Rychlejší návraty nebo co to je? Co je ta poslušnost? Co je proti zájmům České republiky a je to jenom poslušnost toho diktátu? Ne, to je bytostný bezpečnostní zájem naší země, abychom toto v našich pravidlech migrační politiky měli, a já jsem myslel, že na tom se shodneme.
Jenomže vy byste potom museli říct, že tohle je zároveň i implementace toho paktu, a to se vám nehodí do té pohádky Pakt, pozvánka pro migranty. Fakt jste se do toho zamotali.

