File: s136226.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážená paní předsedající, dámy a pánové, vážené poslankyně, vážení poslanci, všichni, kdo nás sledují, vítám vás u těchto interpelací.
Ta interpelace se jmenuje nedostatek léků, já se dostanu i k tomu názvu té interpelace, ale začnu u toho, na co se pan poslanec Síla ptal na závěr, a to je vlastně, on to tak interpretoval, že tady došlo k likvidaci výroby léků po listopadu 1989 a označil tu výrobu léků, nechci, pane poslanče, vaše slova nějak dezinterpretovat, tak jsem to pochopil, za zlaté vejce, kterého si prostě vždycky nějakým způsobem někdo neváží. Ale tak jestli je to zlaté vejce, tak asi není potřeba ho nějakým zvláštním způsobem podporovat, ne? Anebo to není zlaté vejce a je potřeba tady vytvářet nějakou státní podporu. To oboje úplně nejde dohromady.
Já si třeba teď si zrovna vzpomínám na to, jak jsem byl před několika dny na mezistupni stavby pharm bio hubu (BioPharma Hubu?) v Brně, nové budovy, která bude sloužit farmaceutické fakultě Masarykovy univerzity a ona nebude sloužit jenom výuce a nebude sloužit jenom výzkumu, který je u nás velmi silný, mimochodem, farmaceutický, ale bude také sloužit spolupráci s firmami, bude sloužit výrobě léků, bude sloužit tomu, že se studenti budou přímo učit, jakým způsobem léky vyrábět a podílet se na spolupráci s konkrétními firmami.
Tak to si myslím, že je krásný příklad toho, že to zdaleka není tak černé, jak to tady líčíte, že tu existují projekty. Mimochodem, tento je podpořen částkou 4 miliardy korun a jsou to dobře investované peníze, protože léky, farmakologický průmysl, jsou strategické záležitosti, víme, že tady Evropa zaspala, že jsme byli příliš závislí na dodavatelích z nespolehlivých zemí, třeba účinných látek z Číny a tak dál, a že tady musíme toho udělat víc.
Takže toto je třeba konkrétní případ toho, kdy nejenom vytváříme infrastrukturu, ale vytváříme podmínky pro to, abychom taky měli dost odborníků, kteří mohou léky navrhovat a léky také vyrábět.
Ale vrátil bych se ještě k tomu názvu té interpelace, nedostatek léků, protože to bylo téma, které tady zaznívalo opakovaně a lidé byli strašení tím, jak to všechno bude špatně, ale myslím, že ta opatření, která jsme přijali, přestože soběstačnost výroby léků je problém celé Evropy, dokonce celého vyspělého světa, tak protože globální dodavatel, dodavatelské řetězce, jsou dneska globální, tak jsme přijali řadu opatření, která v praxi fungují. Pacienti se nemusejí bát, že by došlo k dlouhodobému výpadku nějakého léku, protože výrobci musí povinně dodávat léky jeden až dva měsíce po nahlášení výpadku, distributoři musejí informovat Státní ústav pro kontrolu léčiv, kolik balíčků nebo kolik balení přípravku s omezenou dostupností mají aktuálně na skladě a dokonce je tam předepsáno, že nesmějí zvýhodňovat jakoukoliv lékárnu při dodávkách léků.
Máme tady tedy konkrétní opatření, které naše vláda přijala, a díky legislativě, kterou schválila Poslanecká sněmovna a Senát, které zaručují lidem, se opravdu nemusejí bát nějakého dlouhodobého výpadku jejich léků.
Takže tolik jednak k názvu té interpelace, ale i k tomu, že to s tou výrobou a vývojem léků na našem území zas tak hrozné není a že děláme něco pro dobrou budoucnost. Tady ten příklad pharm bio hubu (BioPharma Hubu?) je, myslím, docela výmluvný, ale současně platí, že dodavatelské řetězce jsou dnes ve farmaceutickém průmyslu globální, a to prostě musíme mít také na paměti, když o této věci uvažujeme. ***
