File: s136169.htm
Anchor: r2
Date: 36. schůze, 15. dubna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Vážený pane místopředsedo, kolegyně, kolegové, já si dovoluji uvést tento návrh zákona o jednotném měsíčním hlášení. Jsme v prvním čtení a musím říct, že je to vlastně za MPSV poslední legislativní počin, který bych byl rád, kdyby Poslanecká sněmovna, následně Senát zvládly projednat, protože jestli tady v posledních desítkách let mluvíme o velké byrokratické zátěži firem, podnikatelů obecně v České republice, právě jednotné měsíční hlášení zaměstnavatelů by jim mohlo výrazně od této byrokratické zátěže ulevit.
Jde totiž o to, abychom systém, který se těch 35 let různě vytvářel, kdy jsou tady různé povinnosti s různou četností, kdy musí podnikatelské subjekty někdy měsíčně, někdy kvartálně, někdy pololetně, někdy jednou za rok dodávat různé informace několika veřejným subjektům, tak ten stav je pro ně velkou komplikací, znamená pro ně nejenom takzvanou administrativní zátěž, ale znamená pro ně opravdu celou řadu lidí, kteří toto musí odbavovat, a často ty věci nejsou vůbec logické.
Já řeknu tu jednu (věc) vlastně nejvíce bych řekl (do očí?) bijící z mého rezortu, kdy firma odesílá jednou za měsíc informaci o výši pojistného a pojistné jako takové za své zaměstnance. Následně potom, až se uzavře rok, řešíme vypořádání evidenční listů, a to abychom tedy vlastně předchozí odvod pojistného spárovali s konkrétními lidmi, vystavili jim evidenční listy, připsali jim potom ty částky do jejich budoucího výpočtu důchodového pojištění a tak dále. Přitom by stačilo, abychom opravdu v jeden okamžik jsme věděli, jaká ta částka ten měsíc je, k jakému člověku, a vlastně byli schopni potom toto úplně jednoduše udělat za 12 kalendářních měsíců a nemuseli obtěžovat zaměstnavatele vlastně dvakrát - potažmo ho obtěžujeme každý měsíc, nebo to chceme každý měsíc a pak ještě to chceme jednou za rok.
To je taková ukázka toho, jak konkrétní kroky a procesy nejsou nějak logicky uspořádány. Proto my tady máme ambici, aby to, co jsem tady popsal, což znamená v některých případech i 25 různých typů formulářů nejenom vůči České správě sociálního zabezpečení, ale třeba vůči finančnímu úřadu, vůči Českému statistickému úřadu, abychom byli schopni zkoncentrovat - zkoncentrovat to do jedné datové věty, která by měla být výstupem z účetních a mzdových systémů tak, aby tato informace v podobě datové věty odcházela na Českou správu sociálního zabezpečení, a následně, jak jsme na tomto návrhu zákona spolupracovali s klíčovými dotčenými subjekty, jako je právě Finanční správa neboť Český statistický úřad, abychom tyto informace k nim doručili a aby pro zaměstnavatele to bylo velmi, ale velmi jednoduché.
To znamená, počítáme s tím, že budou tito zaměstnavatelé předávat tedy povinně hlášené údaje, a to České správě sociálního zabezpečení, z oblasti nemocenského a důchodového pojištění podle zákona o pojistném na sociální zabezpečení a příspěvku na státní politiku zaměstnanosti, zákona o nemocenském pojištění a zákona o organizaci a provádění sociálního zabezpečení; dále Ministerstvu práce a sociálních věcí podle zákona o státní statistické službě a prováděcí vyhlášky o programu statistických zjišťování pro příslušný kalendářní rok a podle zákona o kolektivním vyjednávání; dále Českému statistickému úřadu podle zákona o státní statistické službě a prováděcí vyhlášky o programu statistických zjišťování, zase pro příslušný kalendářní rok; dále Úřadu práce podle zákona o zaměstnanosti a samotným úřadem práce za zaměstnavatele podle zákona o ochraně zaměstnanců při platební neschopnosti zaměstnavatele - viz situace Liberty, kdy v okamžiku, kdyby bylo už v tu dobu jednoměsíční hlášení, tak by to výrazně situaci ulehčilo, nebylo by to tak administrativně náročné jak pro zaměstnavatele, tak i pro úřady práce - a dále Finanční správě České republiky podle zákona o dani z příjmu, daňového řádu a zákoníku práce.
Údaje budou předávány najednou elektronicky za kalendářní měsíc, to znamená ve lhůtě od 1. do 20. dne kalendářního měsíce následujícího po kalendářním měsíci, ke kterému se jednotné hlášení vztahuje. Sloučením (Sloučené?) údajů (údaje?) do jednotného elektronického podání bude zaměstnavatel odesílat za každý měsíc, a tak tedy u řady těchto údajů se právě odstraní to, o čem jsem mluvil v úvodu, to znamená vícekolejná komunikace zaměstnavatele, zaměstnavatelů jako takových, s těmito orgány, které jsem tady uváděl.
Všechny tyto údaje zašle zaměstnavatel prostřednictvím jednotného měsíčního hlášení do Integrovaného informačního systému MPSV, z databázových systémů ministerstva budou prostřednictvím zabezpečeného přenosu dat jednotlivým orgánům veřejné moci předány jen ty údaje, které jim přísluší a které na základě zákonného zmocnění využívají pro výkon svých agend. To znamená, je to ošetřeno po stránce bezpečnosti, po stránce GDPR a podobně.
Technickou část, tedy zejména přijímání elektronických měsíčních hlášení, formální a logické kontroly dat a jejich uložení do Integrovaného informačního systému MPSV včetně uživatelské podpory zaměstnavatelů, bude zajišťovat Česká správa sociálního zabezpečení. Hmotněprávní povinnosti zaměstnavatelů sdělovat příslušné údaje zůstanou upraveny ve zvláštních zákonech, které se v souvislosti s přijetím zákona o jednotném měsíčním hlášení zaměstnavatele novelizují tak, aby zaměstnavatelům ty údaje byly ukládány zasílat prostřednictvím JMHZ.
V zákoně o jednotném měsíčním hlášení zaměstnavatele je obsažena procesně právní úprava, která nastavuje role jednotlivých aktérů a také to, jakým způsobem a v jaké lhůtě budou zaměstnavatelé plnit své povinnosti.
Přehled údajů sdělovaných zmíněným orgánům veřejné moci podle zvláštních zákonů bude uveden v jediném nařízení vlády, což zajistí přehlednou informovanost zaměstnavatelů.
Upravuje se též přihlašování a odhlašování zaměstnavatelů do evidence zaměstnavatelů a dále přihlašování a odhlašování zaměstnanců do evidence zaměstnanců, které budou nově probíhat na základě zákona o jednotném měsíčním hlášení a nahradí přihlašování a odhlašování podle zákona o nemocenském pojištění a registraci zaměstnavatelů podle daňového řádu.
U návrhu zákona se stanovuje účinnost dnem 1. ledna 2026.
Tolik tedy i podrobnější popsání všech těch klíčových záležitostí z pohledu i toho, jak je to rozloženo z hlediska práv, povinností, a zároveň také i z pohledu jednotlivých legislativních opatření.
Já si dovolím v závěru poprosit, abychom se opravdu pokusili tento zákon projednat velmi věcně a opravdu v diskusi, která bude věnována především tomuto tématu. ***
