File: s136233.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Já vás, vážená paní poslankyně, asi překvapím. Já s vámi v mnohém souhlasím, ale pokusím se to uvést do nějakého kontextu. Ono teď to trošku vypadá, jako když paní učitelka ve škole nadává dětem, že je velké množství absencí, ale oni to poslouchají ti, kteří v té škole jsou. No, já se snažím na interpelace vždy chodit a ústní interpelace, pokud nejsem v zahraničí, tak vždycky máme, protože je to způsob komunikace, který mám rád a který považuju za užitečný a správný z hlediska parlamentní demokracie.
Ale nalijme si, jak se říká, čistého vína nebo si sami zameťme každý před vlastním prahem. Tak dnes v Poslanecké sněmovně v důsledku toho, jakým způsobem tady jedná opozice a jaké používáte metody včetně obstrukčních, je ta situace taková, že my ani nevíme, kdy, jaký bod vůbec bude na programu, jestli se vůbec schválí program, jestli se dostaneme k projednávání něčeho. Jsme tu na x mimořádných schůzích. Je to všechno nesmírně komplikované a ministrů se pak na těch interpelacích ptáte: Co jste konkrétně udělali? Jak jste posunuli svůj rezort? Jak řešíte tento problém? Oni ho taky musí někdy řešit, tak prostě nemohou být pořád v Poslanecké sněmovny, když ani neví, kdy ta Sněmovna bude a jak bude fungovat.
Já vám řeknu příklad dnešního dne. Tak já jsem vůbec nevěděl, jestli budou interpelace, protože zase je tu svolaná mimořádná schůze. Kdyby předsedkyně Poslanecké sněmovny zcela logicky rozhodla, že bude od rána, tak interpelace prostě nemáme. Naštěstí je rozhodnuto, že bude večer mimořádná schůze k digitalizaci stavebního řízení, tak interpelace mohou probíhat. Ale moji kolegové často ani nevědí, jestli v ten čtvrtek vůbec ten jednací den v tomto smyslu proběhne, nebo neproběhne. A současně platí, že vy blokujete standardní program Poslanecké sněmovny, takže se pak ani nemůžete divit, že ta ochota dělat něco jako opoziční okénko, které je tu pořád každý den na začátku schůze několik hodin, tak že ta ochota není. To si fakt domluvte mezi sebou, a když se domluvíte nějak jinak a rozumněji, tak to jenom uvítám. Byť jsme na konci volební období, ono bude ještě nějaké další.
Co se týká třeba těch písemných interpelací - tam víte, že jsou určité lhůty - tak ono třeba říct... No, na moji interpelaci se dostalo až po měsících... Tak tam ty lhůty jsou takové, že to vždycky nějakou dobu trvá, ale podívejte se, co se na těch písemných interpelacích děje. Tak na posledních dvou, kde jsem byl, se dvě hodiny projednával jeden bod! A to nebylo naší vinou. Jeden bod, který ani nebyl uzavřen a který se týkal situace, která už ani v České republice není. Interpelace paní předsedkyně Aleny Schillerové. Tak dávají takové interpelace potom smysl? Ale to není ze strany vlády, to je ze strany vás, opozice, tak si to navzájem domluvte. My jsme tady byli připraveni mnohokrát probírat i ty další interpelace. Vůbec se na ně nedostalo. Po dvou hodinách jednání se to odsune na další a tam to znovu probíráme. Tak to je realita s interpelacemi v Poslanecké sněmovně.
Já kdybych mohl - ale já se nemůžu starat o všechno, o toto se starat teď nebudu - ale doporučoval bych při debatách o změně jednacího řádu nějakým způsobem upravit i to, jak tady probíhají interpelace, protože já to mám rád. Mně to vyhovuje, ale ukazuje se, že možná ne všem - teď nemyslím členy vlády, myslím i poslance - a že bychom to mohli učinit dynamičtější, zajímavější a celkově z hlediska parlamentarismu efektivnější. Nic nenavrhuju, jenom když se vaše interpelace jmenuje Interpelace - a tady fakt chválím, že jste dodržela, že jste tam uvedla věc, ve které interpelujete - tak jsem si dovolil i tuto poznámku k podobě interpelací v Poslanecké sněmovně.

