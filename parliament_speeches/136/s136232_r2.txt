File: s136232.htm
Anchor: r2
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Pane premiére, ceny bydlení raketově rostou, německé platy jsou v nedohlednu a drahé bydlení je jeden z největších problémů, kterému čelí stovky tisíc mladých lidí v naší zemi, jejichž jménem teď mluvím.
V kampani Máte přání? mi během března desítky občanů říkaly či napsaly, třeba seniorka ve Zlínském kraji, že se politici mají více starat o byty pro mladé lidi, pan v Královéhradeckém kraji, že chce, aby skončilo zdražování, aby vnoučata měla kde bydlet, nebo manželé v Ústeckém kraji, kteří říkají, že politici mají více mluvit pravdu, více komunikovat s občany a pak dostupné bydlení.
Takže řešení bydlení má zjevně dvě části: a) masivní výstavbu, kdy potřebujeme ročně stavět výrazně více bytů a b) dostupnost, ty byty musí být reálně dostupné pro české rodiny.
K tomu áčku, masivní výstavba... My jsme představili včera na zahájení pirátské kampaně na Žižkově, že by se mělo stavět minimálně 50 000 bytů ročně a opatření, jasné kroky, jak zajistit masivní výstavbu. Za prvé zóny rychlejší výstavby, ve kterých byty porostou jako hřiby po dešti (Pobavení v lavicích hnutí ANO 2011.), za druhé zlevnit výstavbu až o milion korun na byt díky zrušení přežitých technických norem a za třetí přesměrovat evropské dotace, které dneska jdou do kapes oligarchů, do výstavby bydlení.
Musíme říct i to b). Byty musí být reálně dostupné pro mladé rodiny, běžné Čechy, nejenom cizince a nemovitostní fondy. Takže možné opatření je například razantní zvýšení daně z nemovitosti pro občany z Ruska bez trvalého pobytu na území naší republiky.
Já se vás ptám, jaké konkrétní kroky podniknete pro výstavbu a dostupnost bydlení zejména pro mladé? Děkuji.

