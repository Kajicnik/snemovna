File: s136033.htm
Anchor: r2
Date: 36. schůze, 15. dubna 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek:: Pěkný večer, pane předsedající, paní poslankyně, páni poslanci. Omlouvám se za drobné zpoždění způsobené zapovídáním se.
Před dvěma měsíci jsme zde v prvním čtení projednávali návrh zákona, kterým se mění zákon č. 159, o některých podmínkách podnikání a o výkonu některých činností v oblasti cestovního ruchu, a některé další právní předpisy, předložený naším ministerstvem, Ministerstvem pro místní rozvoj. Hlavním cílem tohoto návrhu je narovnání podnikatelského prostředí prostřednictvím zavedení registru ubytovacích zařízení, ubytovaných osob a jednotek pro poskytování ubytování, jehož způsob a základní principy fungování jsem vám představil ve svém úvodním projevu předneseném před prvním čtením.
Návrh byl projednán garančním výborem pro veřejnou správu a regionální rozvoj, kde k němu bylo podáno celkem osm pozměňovacích návrhů, z nichž šest bylo výborem přijato.
Nyní vás tedy prosím o podporu předložené novely zákona ve druhém čtení. Jde z mého pohledu o velice důležitý zákon, jenž zjednoduší život poctivým ubytovatelům, narovná podmínky na trhu a pomůže obcím s administrací a správou místního poplatku z pobytu. Děkuji za pozornost.

