File: s136127.htm
Anchor: r7
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Já na to navážu. Ano, ta lež tady zazněla a ta lež byla, že návrh pana Vondráčka, ten náhubkový zákon, byl volně k dispozici. A to není prostě pravda. Takže nevěšme tady občanům, novinářům a všem dalším, kteří sledují naše dnešní jednání, bulíky na nos. Ten návrh prostě nebyl volně k dispozici, ten návrh byl k dispozici v emailových schránkách členů ústavně-právního výboru. Ano, je to standardní postup v některých případech, že to tak někteří poslanci dělají, aby se nikdo nedozvěděl, aby mohli překvapit ostatní, co se napíše do toho návrhu. No, tak se to... Ano, tak se to samozřejmě dělá. Ale není pravda, že ten návrh by byl volně k dispozici, a to lze velmi jednoduše doložit. Já chápu, že je to pro vás nepříjemná informace, ale je potřeba si tohleto říct otevřeně.
Pokud jde o jednání výboru, no, tak tam samozřejmě zazněla výzva k tomu, že ti, kteří chtějí opustit jednání teď, po tom, co byl schválen dětský certifikát, takže můžou odejít. Já jsem dokonce na to upozorňoval. Je to na záznamu, takže si to klidně vyjeďte a prosím, abychom se tady zdrželi nějakého obviňování. Já jsem rád, že jste se chytli za nos, prostřednictvím pana předsedajícího, a od toho návrhu, kterým jste chtěli krýt korupčníky a mafiány, jste dali ruce pryč. To je dobře pro tuhletu republiku. Špatně je, že si to připravujete pro příští volební období, protože my opravdu nemáme takový standard potlačování korupce jako v Německu, abychom si tady mohli vyskakovat. V našem případě, v podmínkách České republiky, je dobře, že na ty záležitosti je vidět, a je chyba v dané situaci to dávat do nějaké koncepce boje proti korupci, že naopak se začne striktně potírat to, aby se o těch věcech mluvilo, aby se tam uváděly trestně stíhané osoby, tam, kde to je namístě.

