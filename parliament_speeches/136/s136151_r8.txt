File: s136151.htm
Anchor: r8
Date: 36. schůze, 15. dubna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji, vážená paní předsedkyně. Vážené kolegyně, kolegové, já bych si chtěl dovolit navrhnout podle § 95 odst. 2 zákona o jednacím řádu Poslanecké sněmovny drobnou legislativně technickou úpravu. Přednesu ji a následně také stručně okomentuji.
Jde tedy o pozměňovací návrhy k tomuto tisku833, který jsem načetl ve druhém čtení pod číslem sněmovního dokumentu 6204 a ve sněmovním tisku 833/2 je označen pod písmenem E, a to: v bodu 1 pozměňovacího návrhu - novelizační bod 20 v části první čl. I - za slovy "provádění sociálního zabezpečení" nahradit slovo "a" čárkou a na konci textu písmene j) doplnit slova "a zákona o opatřeních v oblasti zaměstnanosti a oblasti sociálního zabezpečení v souvislosti s ozbrojeným konfliktem na území Ukrajiny vyvolaným invazí vojsk Ruské federace", a druhá část bodu 2 pozměňovacího návrhu - nový novelizační bod 20a první části čl. I - slovo "osob" nahradit slovem "osoby", za slovy "provádění sociálního zabezpečení" nahradit slovo "a" čárkou a na konci textu písmene j) doplnit slova "a zákona o opatřeních v oblasti zaměstnanosti a oblasti sociálního zabezpečení v souvislosti s ozbrojeným konfliktem na území Ukrajiny vyvolaných invazí vojsk Ruské federace".
K odůvodnění uvádím, že se jedná o nezbytné legislativně technické zpřesnění výčtu právních předpisů, na jejichž základě dochází k posuzování zdravotního stavu v oblasti sociálního zabezpečení. Pozměňovacím návrhem dochází mimo jiné k rozšíření oblasti, které (kde?) by měly být využívány vybrané kmenové údaje z Kmenového registru zdravotnických pracovníků, o oblast posuzování zdravotního stavu podle zákona o nemocenské pojištění, nicméně nově bude od 1. července 2025 docházet k posuzování zdravotního stavu Institutem posuzování zdravotního stavu též pro účely humanitární dávky podle zákona č. 66/2022 Sb., o opatřeních v oblasti zaměstnanosti a oblasti sociálního zabezpečení v souvislosti s ozbrojeným konfliktem na území Ukrajiny vyvolaným invazí vojsk Ruské federace, ve znění účinném. Tento zákon je tak třeba do výčtu norem doplnit. Děkuji za pozornost.

