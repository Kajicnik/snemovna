File: s136123.htm
Anchor: r6
Date: 36. schůze, 15. dubna 2025
Speaker: Poslanec Radek Koten

Speech:
Poslanec Radek Koten: Děkuji za slovo. Já bych tady velmi rád představil pozměňovací návrh k trestnímu zákoníku, ještě mého kolegy Jiřího Kobzy. Je to takový evergreen, který bohužel ještě nebyl vyslyšen, máme ho podán v systému Poslanecké Sněmovny pod nějakým sněmovním tiskem, někde mezi dvacítkou a třicítkou. Ale právě tento otevřený trestní zákoník je takovou jistou šancí, jakým způsobem bychom ho mohli tedy uvést v život.
K tomuto vládnímu návrhu zákona tedy by byla jedna změna součástí tohoto pozměňovacího návrhu, a to je v části první čl. I se za bod 96 vkládá nový bod 97, který zní: "§ 97: V § 403 odst. 1 se za slovo ‚hnutí‘ vkládají slova ‚nebo ideologii‘ a slovo ‚směřuje‘ se nahrazuje slovem ‚směřují‘." Toto je tedy pozměňovací návrh.
Nyní dovolte, abych ho krátce odůvodnil. Cílem § 403 trestního zákoníku je zamezit hlásání nenávisti a potlačování lidských práv. Proces s Vladimírem Sáňkou ukázal, že zákon má mezeru, protože postihuje pouze propagaci konkrétního hnutí, nikoliv ideologii, která nenávist šíří.
Sáňka se podílel na vydání knihy Základy tauhídu, islámský koncept boha, která propaguje radikální islám a šíří nenávist vůči neislámským vládám. Kniha, jejímž autorem je Bilal Philips, obhajuje násilí, mrzačení a tvrdé tresty včetně manželství s nezletilými dívkami. Philips vyzývá k nenávisti vůči nevěřícím a propaguje islámskou nadřazenost. Soud Sáňku osvobodil, protože kniha nepropagovala konkrétní hnutí, ale ideologii.
Je potřeba mít účinný nástroj proti šiřitelům nenávistných ideologií, aby bylo možné se s nimi vypořádat i v budoucnu. Zákon by měl chránit naši zem a občany před ideologiemi, které podporují násilí, diskriminaci a nenávist. Soudní případ ukázal, že ideologie, jako je salafismus, je neslučitelná s demokratickými hodnotami a lidskými právy. Islám, jak je prezentován, je radikální ideologií, která se staví proti našim hodnotám svobody a rovnosti. Navrhovaná úprava by měla chránit společnost před těmito ideologiemi a jejich šiřiteli.
To je všechno, děkuji za pozornost. Pak se ještě v podrobné rozpravě k tomuto přihlásím.

