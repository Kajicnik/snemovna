File: s136160.htm
Anchor: r2
Date: 36. schůze, 15. dubna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji. (K poslanci Farhanovi, který už mířil k mikrofonu.)
Já budu stručná, pane poslanče.
Já se chci vyjádřit k pozměňovacímu návrhu, který podáváme za klub Pirátů, a já osobně ho podávám opakovaně, již v minulém volebním období jsem se tomu tématu věnovala, a to je, že z veřejného zdravotního pojištění dnes nedostávají dostatečnou pomoc ženy, které v období po porodu, v období šestinedělí, potřebují pomoc doma. A proč doma? Protože to je velmi citlivé období, období, kdy se sžívá žena s novorozeným dítětem, a současně období, kdy obrovský počet žen třeba má po velké břišní operaci, což je císařský řez, nebo má nějaká poranění, takže opravdu vzhledem k tomu, jak veliký dopad má kvalitní období šestinedělí i na budoucí vztah s dítětem a jak veliký dopad má taky na prevenci nějakých závažnějších stavů, si myslím, že by to byly dobře investované peníze.
Co tedy dlouhodobě podporujeme a chceme, je zjednodušení systému úhrady péče pro porodní asistentky z veřejného zdravotního pojištění. Chceme tak zlepšit dostupnost té péče v šestinedělí pro všechny ženy. Dnes je to dostupné pro ty, kdo jsou samoplátci, kdo si to sami hradí, ale co je bariéra: kdo chce mít příspěvek od pojišťovny, tak tam musí být takzvaná indikace lékařem, čili i žena, která je po porodu doma a ví, že by potřebovala poradit s kojením, poradit s ošetřováním - třeba s hojením jizev a podobně - tak tato žena na činnosti, ke kterým je porodní asistentka jako vysokoškolsky vzdělaný zdravotnický pracovník plně vyškolena, nejdřív si musí zajisti žádanku, indikaci lékařem, a až poté tam může mít ten příspěvek od pojišťovny. To nedává smysl, když se dá regulovat, aby to byly třeba maximálně tři návštěvy v šestinedělí, je tam to časové ohraničení. Dalo by se to regulovat počtem, kolik jich může být, aby to nebylo bezbřehé, a současně by to bylo mnohem vstřícnější pro fyziologický proces, kterým porod může být, a pro to období, kterým je šestinedělí. ***
