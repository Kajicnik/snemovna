File: s136119.htm
Anchor: r2
Date: 36. schůze, 15. dubna 2025
Speaker: Poslankyně Michaela Šebelová

Speech:
Poslankyně Michaela Šebelová: Děkuji za slovo, paní předsedkyně. Vážení páni ministři, vážené paní kolegyně, vážení páni kolegové, já jdu tady přednést svůj pozměňovací návrh, který ale uvedu v širším kontextu, protože on padá do celé takové sady pozměňovacích návrhů, které předkládáme společně s kolegyněmi ze zdravotnického výboru Zdenkou Němečkovou Crkvenjaš, Renátou Zajíčkovou, Martinou Ochodnickou a s kolegy z ústavně-právního výboru, protože se ty pozměňovací návrhy týkají modernizace drogové legislativy v kontextu ochrany veřejného zdraví, efektivních trestů a lepší prevence.
Pozměňovací návrhy se týkají harm reduction služeb a posílení prevence, snížení trestních sazeb v § 283 trestního zákoníku, množství přechovávaného konopí pro vlastní potřebu, šíření toxikomanie a vědeckého projektu, který já podrobně popíšu.
Proč v této oblasti potřebujeme změnu? Protože dnešní právo kriminalizuje i jednání, která reálně naši společnost neohrožují. Zatěžuje pak soudy, policii i věznice případy, které kdyby byly řešeny jinak, tak by nemuselo vlastně k trestům docházet. To vše má velký dopad na státní rozpočet, brání moderním opatřením na ochranu veřejného zdraví a také omezuje vědecký výzkum.
My tedy navrhujeme spravedlivější tresty, snížení nepřiměřených sankcí za drobné přestupky, efektivnější ochranu veřejného zdraví, umožnit zdravotním opatřením fungovat bez právních překážek, nastavit jasná pravidla, co je a co není trestné, a podporujeme vědu, kdy umožňujeme výzkum psychoaktivních látek.
Navrhované pozměňovací návrhy v rámci úprav trestního zákoníku a zákona o návykových látkách obsahují několik zásadních změn, které jsou zaměřeny na zmírnění represe v oblasti nakládání s omamnými a psychotropními látkami. Návrhy se soustředí také na zavedení harm reduction opatření a podpory vědeckých projektů. Pozměňovací návrhy například navrhují dekriminalizaci držení jedné dávky a jedné dávky návykové látky, pokud je užita v rámci odborné péče zaměřené na snižování rizik, takzvané harm reduction, nebo při vědeckém projektu. Tyto intervence mají za cíl snížit zdravotní rizika, zlepšit sociální integraci uživatelů a podpořit jejich destigmatizaci. Návrhy zahrnují také právní úpravu aplikačních místností či testování drog například na festivalech, což je v souladu s mezinárodními trendy ve veřejnozdravotní politice.
Já zde už jen krátce popíšu svůj pozměňovací návrh, který je vložen do systému jako sněmovní dokument 6628 a ke kterému se následně přihlásím v podrobné rozpravě, a týká se změny zákona o návykových látkách, konkrétně § 24h, kdy zavádíme vědecký projekt zkoumající užívání návykových látek k jiným než terapeutickým účelům.
Předkládaný návrh zavádí do českého právního řádu efektivní nástroj pro zkoumání zdravotních, společenských a ekonomických dopadů různých druhů regulace kontrolovaných látek. Tento typ vědeckého zkoumání smluvním stranám přímo umožňují mezinárodní úmluvy OSN o drogách. Stejně tak je tento nástroj používán v evropském právním prostoru, kde je již nyní využívají země jako Německo nebo Nizozemsko, mimo Evropskou unii pak například Švýcarsko.
Navrhovaná ustanovení v zákoně o návykových látkách by umožnila podobný typ výzkumu i v České republice, a to za přísných podmínek a za využití stávajících kontrolních mechanismů pro omamné a psychotropní látky. V českém kontextu tento nástroj doplní probíhající nebo očekávané změny, které směřují k moderní kontrole a dekriminalizaci oblasti nakládání s psychoaktivními látkami, jako jsou například regulace psychomodulačních látek nebo dekriminalizace určitých dosud nedovolených typů nakládání s kontrolovanými látkami.
Jenom krátce doplním, že oproti tomu návrhu, který jsme vložili do systému před projednáním v ústavně-právním výboru, jsme tento návrh ještě drobně upravili na základě připomínek a podnětů, které jsme dostali. Děkuji za pozornost.

