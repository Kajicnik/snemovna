File: s136243.htm
Anchor: r6
Date: 36. schůze, 15. dubna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, pane místopředsedo. Já jsem trochu překvapen, že pan ministr Baxa tady dneska není, protože bylo oznámeno, že dorazí.
Mě tedy zajímá, jak to bude s poplatky za mobily? Protože za Fialovy vlády se tady vyvinula praxe s posvěcením soudu, že každý člověk, který si jde koupit nový mobilní telefon - každý dneska má skoro chytrý mobilní telefon - tak musí platit 90 korun za paměťové médium, které je uloženo v tom mobilním telefonu. Tam si může každý nahrávat fotky, většinou třeba z toho, co vyfotí během dne, a stejné poplatky se musí platit z foťáku, kam si lidi taky fotí své vlastní fotky, nebo dokonce z videokamer. Takže svazy jako Ochranný svaz autorský vybírají poplatky pro lidi, kteří složí hudbu k nějakým písničkám, a vybírají od normálních lidí poplatky za videokamery, za foťáky, za mobily. A to jsou zbytečné peníze. Já nemám vůbec nic proti tomu, ať mají peníze třeba z vysílání svojí hudby a tak dále, to je naprosto správně. Ale vybírat od lidí takovýmto způsobem v podstatě poplatek 90 korun za nic, protože většina lidí má ve svém vlastním mobilu fotky, které tam vyfotí, a aplikace, které si tam stáhnou, a ne nějaké hudební skladby, které hrajou v rádiu a tak dále, na to už mají dneska přece streamovací služby, za které platí vlastní další částku.
Takže já jsem pro to, aby se ukončilo tohleto terorizování normálních lidí. Vláda zavedla i další poplatek 2 400 korun, televizní poplatek pro lidi, kteří nemají televizi a mají jenom chytrý mobil. A vyzývám pana ministra, aby nám všem a občanům řekl, co s tím bude dělat.

