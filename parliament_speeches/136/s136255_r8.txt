File: s136255.htm
Anchor: r8
Date: 36. schůze, 15. dubna 2025
Speaker: Poslankyně Alena Schillerová

Speech:
Poslankyně Alena Schillerová: Děkuju. Ano, bezesporu, pane místopředsedo.
Je to marné, je to marné, je to marné, pane poslanče Nový, prostřednictvím pana místopředsedy. No, chlubíte se cizím peřím. Chlubíte se něčím, na čem vaše vláda má pramalý, pramalý vliv. Mluvíte o veřejných financí, o veřejných institucích, mluvíte o financích, do kterých se zahrnuje nejen státní rozpočet - váš tristní státní rozpočet - ale samozřejmě rozpočty krajů, měst a obcí a veřejných institucí, které jsou v přebytku, jak bezesporu víte - aspoň doufám - a které samozřejmě... Pak se samozřejmě chlubíte tím - a to byste se chlubit neměli - že extrémně vám díky inflaci vzrostlo HDP, ne díky vaší práci a vlastně konsolidaci státních financí, tak jak jste slibovali.
Takže v podstatě jste zdědili šesté nejméně zadlužené veřejné finance v EU, po čtyřech letech zvyšování daní, rozpočtových podvodů, poškozování ekonomiky, brakování ČEZu budete rádi, když je odevzdáte na devátém místě. Váš výsledek? Nový dluh 1,2 bilionu korun, nejrychlejší tempo zadlužování v historii a třikrát rychlejší tempo než za ministrů hnutí ANO. To je celý výsledek.
Prosím, už to neporovnávejte s covidem, kdy nám ze dne na den klesly příjmy, stouply výdaje, kdy jsme tady byli v bezprecedentní situaci, kdy jsme pomáhali ekonomice tak jako zbytek světa a vy jste nás... - já nevím, jestli vy jste tady byl nebo nebyl, já si vás... nebyl, takže vy jste tu nebyl - ale vaši kolegové nás tady vyzývali k tomu, abychom pomáhali ještě víc a ještě komplexněji. Jsou na to samozřejmě stenozáznamy. (Předsedající: Čas.) To znamená, prosím, nastudujte si to a příště to tady říkejte přesně. Děkuju. (Předsedající: Čas. Potlesk poslanců hnutí ANO 2011.)

