File: s136027.htm
Anchor: r7
Date: 36. schůze, 15. dubna 2025
Speaker: Poslankyně Michaela Šebelová

Speech:
Poslankyně Michaela Šebelová:: Děkuji za slovo. Nenavazuji na kolegu jako matka dvojčat, ale přicházím se svým vlastním pozměňovacím návrhem. Já vítám - a celý náš klub - že novela přináší zásadní změny v oblastech pohotovostních služeb, práv pacientů, zdravotní péče o děti či dobrovolnictví ve zdravotnictví. To vše bude mít pozitivní dopad především na pacienty, zvýšená ochrana se ale týká i poskytovatelů.
Předkládám pozměňovací návrh ve spolupráci (se) zástupcem ombudsmana, který se týká podmínek nedobrovolné hospitalizace. Ta je dnes možná mimo jiné i tehdy, pokud člověk pod vlivem duševní poruchy bezprostředně a závažným způsobem ohrožuje své okolí nebo sebe. Vláda v novele zákona o zdravotních službách navrhla slovo "bezprostředně" vypustit, panovaly totiž v té době obavy důvodné, že zdravotníkům svazuje ruce. Například pokud pacient před jejich příjezdem své nebezpečné chování dočasně zastaví, nemohou preventivně zasáhnout a musí čekat, až se situace znovu zhorší. To by mezitím mohlo vést k poškození zdraví nebo majetku.
Tento problém se však mezitím vyřešil. Nejvyšší soud totiž nedlouho po vypracování novely jasně vyložil, že stávající podmínka bezprostřednosti v zákoně neznamená nutnost čekat na následky, stačí reálná a aktuální hrozba takových následků, nikoliv až okamžik, kdy dojde k útoku nebo sebepoškození. Tento výklad poskytuje zdravotníkům potřebnou jistotu, aniž by bylo nutné změnit zákon, a poskytuje právní jistotu i lidem, kteří ve skutečnosti nepředstavují takovou hrozbu, aby bylo nezbytné je hospitalizovat. Odstranění tohoto pojmu by naopak vedlo k právním nejasnostem a možnému nadužívání hospitalizací.
Cílem mého pozměňovacího návrhu je tedy skrze ponechání slova "bezprostředně" zajistit současně ochranu svobod lidí i bezpečí pro společnost. Navrhovaný text nicméně není pouhým vypuštěním novelizačního bodu, ale mírným přeformulováním celého dosavadního ustanovení § 38 odst. 1 písm. b) zákona o zdravotních službách, aby bylo napříště čitelnější. Děkuji.

