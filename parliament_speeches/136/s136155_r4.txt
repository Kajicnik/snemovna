File: s136155.htm
Anchor: r4
Date: 36. schůze, 15. dubna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedající, děkuji za slovo. Vážené dámy a pánové, pokusím se reagovat na své chmurné závěry. Já bych spíš řekl, že jsou varující. Já se na to dívám jako opoziční poslanec, který má vlastně vychytat ty možné problémy, které by to mělo přinést. V žádném případě, a hovořil jsem o tom, tady nejsem digitální luddita, to znamená, nejsem žádný bořitel počítačů ani počítačových sítí. A že nenabízím alternativu - já si myslím, že to, že poukazuju na možnou problematiku, je cenné. Opět opakuju, že nejsem proti digitalizaci zdravotnictví, ale jsem pro takovou digitalizaci, která negativní prvky, které jsem tady vyjmenoval, bude nějakým způsobem eliminovat.
Dále bych se chtěl trošku ohradit ohledně připomínek k svým pozměňovacím návrhům ohledně lékařů RZP, kteří zasahují, kteří se mají chránit. Oni se skutečně chrání. Já jsem to viděl teďka i v to pondělí, že měli nasazené rukavice, ale pravda je taková, že když budete vědět, že má někdo žloutenku typu B nebo C nebo HIV, budete v daleko větším střehu, než když to vědět nebudete. O tom jsem pevně přesvědčený jako lékař, protože jsem tady tyto situace taky podstupoval.
A co se týká těch pokut, samozřejmě pro velká zdravotnická zařízení pokuta v hodnotě 50 000 korun, což je maximální pokuta, budiž, není nic, ale pro ta malá zdravotnická zařízení, pro lékaře, jak jsem tady hovořil, seniorního věku, prostě malé zdravotnické zařízení, to může být velký problém. Děkuji.

