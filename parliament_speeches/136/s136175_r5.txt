File: s136175.htm
Anchor: r5
Date: 36. schůze, 15. dubna 2025
Speaker: Poslanec Jan Bureš

Speech:
Poslanec Jan Bureš: Děkuji, pane místopředsedo. Já jsem si včera původně připravoval kratší vystoupení, myslel jsem si, že to včera zvládneme, ale protože jsme se k tomu včera nedostali, tak dnes vytahuji trošku delší verzi - maloučko, abych vysvětlil své pozměňovací návrhy.
Chtěl bych se zmínit o tom, že základní filozofie většiny mých pozměňovacích návrhů vychází z toho, když jsem jednal a potkal jsem se se zástupci obcí - a nejenom obcí, ale i občanů z Křivoklátska - kteří i mě, možná jako spoustu z vás, paní předsedkyni Schillerovou například v její kanceláři v Brně, navštívili s tím, že nesouhlasí a nechtějí, aby byl Národní park Křivoklátsko vyhlášen. Ptal jsem se jich po důvodech, proč tomu tak je, proč se brání vyhlášení národního parku, protože mně to nedávalo logiku. Jako bývalý starosta jsem si říkal, že přece vyhlásit národní park musí být pro samosprávu spousta pozitiv - příliv turistického ruchu, spousta peněz, zaměstnanosti, možnost speciálních dotačních titulů, Státní fond životního prostředí má například speciální dotační titul pro obce, které se nacházejí na území národního parku.
Nakonec v té debatě jsme dospěli k tomu, že oni mají informace a potkávají se s obcemi, které se nacházejí na území stávajících čtyř národních parků, a ty že nemají úplně dobré zkušenosti s tím, jak fungují správy národního parku, jakým způsobem se chovají k ochraně přírody a krajiny, a jim jsem sdělil na rovinu, že jako loajální poslanec vládní koalice, který také hlasoval pro vládu s tímto programovým prohlášením, si prostě nedovedu představit, že bych nepodpořil vyhlášení Národního parku Křivoklátsko, ale že bych byl rád, aby jejich výhrady byly vyslyšeny, abychom s nimi pracovali a abychom třeba i formou pozměňovacích návrhů anebo i některých věcí, které jsou zakomponovány v současné novele zákona č. 114/92 Sb., o ochraně přírody a krajiny, už v této novele tedy byly zakomponovány. Něco se podařilo do této novely, která je nyní před námi, zakomponovat, něco ne - a o tom jsou i moje pozměňovací návrhy. Je vždycky možnost něco vylepšit, samozřejmě.
Moje pozměňovací návrhy jsou v několika oblastech, okruzích, které bych asi zmínil. Jednou oblastí je otázka formování strategických dokumentů a jejich přijímání, to znamená, zásad péče, zonace a dalších, například teď nového návrhu, který je v této novele, to znamená plánu udržitelného cestovního ruchu na území národních parků, protože ony slouží nejenom pro přírodu, ale jsou i hojně navštěvovány turisty. Také ta oblast se týká výjimek ze zákazů činností v národních (parcích) a jejich povolování, předkupního práva státu k pozemkům, které se zde nacházejí, zlepšení péče o přírodu a zakotvení také odpovědnosti ředitelů národních parků. A v neposlední míře také ochrana života a majetku občanů, kteří žijí na územích národních parků.
Mluvil jsem o strategických dokumentech, tak je samozřejmě důležité a klíčové, i jakým způsobem se budou tyto dokumenty schvalovat. Posílení elektronizace - to je nejenom moderní pojem, ale měl by být přenášen i do praxe, a pak dvě technické věci, a to je ještě detailní úprava hranic Národního parku Křivoklátsko a zřízení výzkumného ústavu, který spadá pod Ministerstvo životního prostředí. A málem bych zapomněl i na stožáry a jejich povolování, respektive posuzování takzvaného krajinného rázu u anténních stožárů do 50 metrů. ***
