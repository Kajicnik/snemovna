File: s136216.htm
Anchor: r4
Date: 36. schůze, 15. dubna 2025
Speaker: Poslanec Jiří Strýček

Speech:
Poslanec Jiří Strýček: Vážený pane předsedající, děkuji za slovo. Vážené kolegyně, vážení kolegové, původně jsem s tímto návrhem chtěl vystoupit na interpelacích, ale vzhledem k tomu, že pan ministr zahraničních věcí není přítomen, tak volím tuto formu a žádám o zařazení bodu pod názvem Pokrytectví vlády při sestavování státního rozpočtu.
Proč tento bod? Dovolte mi takový krátký exkurz do minulosti. (Dne) 3. 12. v roce 2024 jsme tady jako poslanci hnutí ANO, konkrétně Jiří Strýček, Richard Brabec, Tomáš Kohoutek, Jan Kubík, Karel Rais, Michal Ratiborský a Radek Vondráček, předložili pozměňovací návrh týkající se kybernetické bezpečnosti Ministerstva zahraničních věcí. Já to tady odcituju, s dovolením, celý ten pozměňovací návrh:
V kapitole 306, Ministerstvo zahraničních věcí, jsme navrhli zvýšit výdaje souhrnného ukazatele výdaje celkem a specifického ukazatele výdaje na plnění úkolů Ministerstva zahraničních věcí a v tom ostatní výdaje na plnění úkolů Ministerstva zahraničních věcí o částku 398 401 000 korun a v kapitole 398, Všeobecná pokladní správa, snížit výdaje souhrnného ukazatele výdaje celkem a specifického ukazatele výdaje vládní rozpočtová rezerva o stejnou částku.
My jsme ten pozměňovací návrh v podstatě zdůvodnili na základě údajů, které byly uvedeny v kapitolním sešitě Ministerstva zahraničních věcí, a to následovně. Mezi hlavní cíle a priority Ministerstva zahraničních věcí patří dle znění návrhu rozpočtu kapitoly 306 na rok 2025 mimo jiné zvyšování kybernetické bezpečnosti a spolehlivosti provozu informačního systému MZV a jeho certifikace pro práci s utajovanými skutečnostmi, zajišťování ochrany utajovaných informací v ústředí MZV a na zastupitelských úřadech a dále zajišťování bezpečnosti zastupitelských úřadů v zahraničí a i osob zde pracujících. Tyto priority jsou přímo závislé na stavu informační, komunikační technologie, stav IKT však i vliv na všechny ostatní činnosti zajišťované MZV a tak dále a dále.
Dále tam bylo odůvodnění samozřejmě, že nedostatek peněžních prostředků bude mít negativní dopad na udržení rozvoje nově nabité úrovně kybernetické bezpečnosti a ochrany proti kybernetickým útokům, dostupnost poskytování základních IT služeb a zajištění nezbytné součinnosti v projektu ELVIS, zajištění podpůrných IT služeb nezbytných pro základní chod ISVS MZV až do úrovně masivního omezení provozu služeb poskytovaných útvarů MZV. Prostě všechno, co se týká kybernetické bezpečnosti Ministerstva zahraničních věcí.
Samozřejmě náš pozměňovací návrh dopadl tak, že v podstatě všichni koaliční poslanci včetně členů vlády tady tento pozměňovací návrh zamázli a nebyl schválen. Nicméně díky tomu, že jsem z Moravskoslezského kraje a cestuju sem vlakem, mám dostatek času si studovat různé materiály a docela mě zarazil jeden materiál, na který jsem narazil, a to je usnesení vlády České republiky ze dne 2. dubna 2025, které se týká posílení výdajů kapitoly 306, Ministerstvo zahraničních věcí, a zajištění ICT transformace a kybernetické bezpečnosti, zajištění bezpečnosti osob, majetku České republiky a provozu zastupitelských úřadů, kdy vláda schvaluje uvolnění peněžních prostředků z rozpočtové kapitoly Všeobecná pokladní správa ve výši 500 milionů a tak dále a tak dále.
Mě tedy zarazilo to, nebo chtěl jsem se zeptat, co tedy vedlo vládu ke změně názoru na kybernetickou bezpečnost MZV. Když jsme to navrhli my jako poslanci hnutí ANO, kteří jsou tady často označováni jako bezpečnostní riziko státu, tak ten pozměňovací návrh byl v podstatě zamítnut všemi hlasy koaličních poslanců, včetně členů vlády, a nyní se dovídáme, že v podstatě to samé, co jsme navrhovali v rámci našeho pozměňovacího návrhu, si vláda schválila svým usnesením, které jsem tady načetl. Zeptám se tedy, co vedlo k takovéto změně názoru.
Děkuji a navrhuji to zařadit jako první bod po pevně zařazených bodech této schůze. Děkuji.

