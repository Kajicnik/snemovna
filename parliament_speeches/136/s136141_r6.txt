File: s136141.htm
Anchor: r6
Date: 36. schůze, 15. dubna 2025
Speaker: Poslanec Ivan Adamec

Speech:
Poslanec Ivan Adamec: Děkuji. Vážená paní předsedající, kolegyně, kolegové, já se také pokusím vyjádřit k návrhu tohoto zákona a dovolte mi několik takových obecných poznámek. Já vím, že to je těžká materie, odborná, že málokdo se v tom vyzná, ale já jsem chtěl hovořit o tom, že v tuto chvíli jsem velmi rád, že Sněmovna řekl bych zařadila tento bod do programu, a já vám řeknu proč.
Víte, celý vlastně ten problém, který my tady máme, se nazývá dekarbonizace a odchod od uhlí z hlediska energetiky a já musím říct, že v tuto chvíli naším největším nepřítelem, a společným nepřítelem - není to tak, že my bychom měli rozdílné názory - je čas. Já tady nechci strašit, už jsem to udělal několikrát, a pořád si myslím, že někteří - a nemyslím vás, ale někteří naši spoluobčané, různí aktivisté - pořád nechápou, jaký problém se na nás valí.
Když se podíváte na grafy ČEPSu, zjistíte, že pokud se něco nestane, tak za tři roky, v roce 2028, máme velký problém v tom, že nebudeme mít dostatek proudu na celých 24 hodin. Ty řeči, že to někde koupíme, že Evropa je solidární, tak na ty zapomeňte. Když koupíme a budeme mít štěstí, tak to bude drahé jako čert, a většinou nekoupíme nic. A já se nechci dožít toho, že tady budeme zavádět regulační stupně a že se budeme prostě chovat jako před třiceti, čtyřiceti lety za komunistů, kdy byly uhelné prázdniny, kdy se vypínal proud, protože ho nebyl dostatek. A to prostě - tohle to si dovolit nemůžeme.
A proto jsem rád, že tady došlo k dohodě, protože plyn je jednou z možností, jak překlenout to období, než se nám podaří dostavět jaderné zdroje, které podle mě jako jediné stabilní zdroje - nebo skoro jediné, abych byl přesnější - splňují požadavky na bezemisní energetiku. A fakt to bude ještě trvat, vždyť si vzpomeňte - plán je to rok 2036 jako náhrada prvního reaktoru a zapomínáme, že reaktory v Dukovanech mají taky nějakou životnost, která se blíží ke konci, a myslím si, že budeme ještě muset všechno dělat pro to, aby chvilku jely, protože prostě ty zdroje nemáme. A říkat, že uhlí je fuj, je krásná věc, ono mezi námi, plyn je taky fuj, co si budeme vyprávět z hlediska ekologie, ale prostě musíme, když děláme nějakou změnu, musíme mít jistotu toho, že ta změna dopadne pozitivně a nebude mít vedlejší negativní následky, to znamená nedostatek proudu.
Proto jsem rád, že tady k tomu dneska docházíme, a jsem rád, že se tam podařilo dostat i do těch pozměňovacích návrhů - kterých jsem tedy obecně příznivcem moc nebyl, když jsme projednávali lex plyn, ale pochopil jsem, že to je nutnost, a já jsem to říkal i v některých svých řečech, že OZE III jsme udělali, že to je dobře, nicméně že se k tomu budeme vracet, a to už se vracíme teď a myslím si, že je to potřebné a nutné.
Takže chtěl bych poděkovat všem, kteří se na tom podíleli. Chtěl bych poděkovat Ministerstvu průmyslu a obchodu, jak panu ministrovi, tak jeho vrchním ředitelům a úředníkům, protože ten materiál připravili dobře. Dobře to projednali s námi - ta jednání nebyla jednoduchá, utkali jsme se tam v některých pozměňovacích návrzích docela natvrdo. Já je nebudu komentovat, já si myslím, že všichni víme, o čem to je, nechci tady rozviřovat vášně a dělat to nebudu, a poprosil bych vás, až budete hlasovat, abyste se dívali na stanoviska hlavně hospodářského výboru a ministerstva, protože tam, kde nejsou řekl bych souhlasná nebo neutrální stanoviska, tak tam něco asi úplně v pořádku nebude. ***
