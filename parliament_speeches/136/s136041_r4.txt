File: s136041.htm
Anchor: r4
Date: 36. schůze, 15. dubna 2025
Speaker: Poslanec Tomáš Dubský

Speech:
Poslanec Tomáš Dubský:: Dobrý večer. Vážená paní předsedkyně, děkuji za slovo. Vážený pane ministře, milé kolegyně, kolegové, podrobně byl tento návrh představen v rámci prvního čtení, tak já bych dneska tady pouze vytáhl body, které jsem zaznamenal v rámci diskusí.
Chtěl bych zdůraznit, že společenství obcí není novinka, že už nám tady úspěšně více než rok funguje. Vzniklo nám dvacet tři společenství za loňský rok, další nám vznikají. Zapojilo se již téměř půl milionu obyvatel. Jedná se o dobrovolnou spolupráci, není zde dávaný žádný příkaz. Jedná se o to, když obce chtějí, tak mohou tohoto institutu využít. Co já jako starosta mohu hodně ocenit, tak že tato novela nám vzniká takzvaně odspoda. Reagujeme na požadavky, které nám přicházejí přímo z území. V této novele za zmínku určitě stojí možnost vzniku společné kanceláře, možnost poskytování služby Czech POINT a já hodně oceňuji možnost vzniku obecní policie.
Dále bych chtěl říct, že probíhá diskuse napříč všemi kluby, a za to bych chtěl poděkovat. Tolik ode mě v úvodu a těším se na diskusi.

