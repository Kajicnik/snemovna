File: s136179.htm
Anchor: r3
Date: 36. schůze, 15. dubna 2025
Speaker: Poslanec Jan Bureš

Speech:
Poslanec Jan Bureš: Já to vezmu odzadu. Paní kolegyně Ožanová, prostřednictvím pana předsedajícího, jestli jste mě poslouchala, když jsem tady říkal v tom svém slovu v rozpravě, k jakým pozměňovacím návrhům se budu hlásit, tak tenhleten, o kterém jste tam vy mluvila, prostřednictvím pana předsedajícího, ten tam nebyl. Já se vám k tomu přece nebudu vyjadřovat, když to není pozměňovací návrh, který jsem tady jmenoval. Takže poslouchejme se tedy, co říkáme. Já se vás tady snažím všechny poslouchat, co pečlivě říkáte, a děkuju za konkrétní připomínky, jsem za ně opravdu velice, velice rád.
K panu profesoru Balašovi, prostřednictvím pana předsedajícího. Pane profesore, dneska je to tak, že rada národního parku schvaluje koncepční dokumenty. Ona je nesestavuje, ředitel národního parku se musí držet toho, jak je vyhláška Ministerstva životního prostředí, jakým způsobem se ty koncepční dokumenty - zásady péče, zonace - připravují. Rada se k nim vyjadřuje - ano nebo ne, dává palec nahoru nebo dolů. Dneska v té radě jsou povinně ze zákona zástupci všech obcí, na jejichž území se nachází národní park, a zástupci krajů, na jejichž území se nachází národní park, plus další, které jmenuje ředitel národního parku. To znamená, že vlastně tahleta rada, kde už mají dneska obce ze zákona svoji účast, vlastně ty koncepční dokumenty schvaluje. My dneska jenom vlastně navrhujeme, aby se tahleta rada rozdělila na dvě komory, a ty dvě komory fungovaly vedle sebe a byly nuceny se dohodnout. V případě, že se nedohodnou na těch koncepčních dokumentech, rozhodne Ministerstvo životního prostředí po předchozím souhlasu vlády v rámci koncepčního dokumentu. To znamená, myslím si, že je nutíme k větší kooperaci a k větší spolupráci, aby tam skutečně nedocházelo k tomu, co občas zaznívá - a já nejsem hledač pravdy, že odborníci jmenovaní ředitelem národního parku přehlasovávají ty obce. Já si myslím, že k tomu snad nedochází, byl bych za to rád, ale teď budeme mít k tomu i možnost to dokázat. Děkuji.

