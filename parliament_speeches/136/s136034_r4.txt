File: s136034.htm
Anchor: r4
Date: 36. schůze, 15. dubna 2025
Speaker: Poslanec Patrik Nacher

Speech:
Poslanec Patrik Nacher:: Tak děkuji za slovo, pane místopředsedo. Pane ministře, dámy a pánové, já nepřekvapivě navážu na to, co tady řekl můj kolega Zuna, já se na to budu dívat zejména tedy z pohledu té problematiky krátkodobého ubytování.
Jenom drobná poznámka k tomu poplatku. Já osobně, kdyby bylo tedy úplně po mém, tak já bych tam žádný limit horní nedával, já bych to vždycky nechával na těch obcích. Nevím proč my tady máme vždycky mudrovat za obce, jaký mají mít ten poplatek v rámci cestovního ruchu. Dokonce i třeba na území hlavního města Prahy je to úplně rozdílné, jinak to bude na Praze 1 - v centru - a jinak ten poplatek bude někde na okraji, Praha 14, Praha 17. Tam... Rozumíte, to i na území hlavního města Prahy si myslím, že jsou to úplně nesouměřitelné situace, takže tolik... Takže já podpořím to zvýšení na těch 100 korun, ale říkám za mě, já bych tam ten limit nedal žádný, ať si to rozhodnou v těch obcích. Takhle konzistentně vlastně jsem chtěl, abychom obecně přenesli tu možnost rozhodovat na obce i právě v té regulaci krátkodobého ubytování a definování těch podmínek, protože v těch obcích oni jsou tam nejblíž tomu a oni sami se můžou rozhodnout, jakým způsobem je to tam ohrožuje, jestli už to krátkodobé ubytování, ten overturismus - to se mi líbí ten výrok - jestli to už ohrožuje opravdu ty starousedlíky, kteří v těch domech bydlí, ale zároveň vlastně se tam pohybují, jako by byli téměř v hotelu.
Já rozumím tomu, že tady naráží na sebe vlastně dvě práva ústavní - vlastnit a nakládat s tím majetkem, rozumím, ale taky vlastnit a ten majetek užívat - takže bych v tomhletom doporučil některým kolegům mimopražským, zejména teda by se podívali, jak některé činžovní domy v centru města se v zásadě proměnily v hotely, takže to je věc, která se týká vlastně nějaké ochrany zájmů těch lidí, kteří tam bydlí. Ochrana zájmu, bezpečnost, náklady s tím spojené a podobně. Ale mě tam napadá i ten prvek ochrana i nějakého podnikatelského prostředí, že jo, protože ty hotely a penziony musí splnit celou řadu podmínek, které potom někdo, kdo se vlastně chová jako hotel, tak splnit nemusí.
My máme s Robertem Králíčkem - kterého omlouvám, on je tam napsaný, ale pravděpodobně nedorazí, takže já načtu oba dva ty pozměňovací návrhy, které máme společné - tak máme dva pozměňovací návrhy.
Ten jeden se týká... Tam jsme v pořadí napsáni: pozměňovací návrh Patrika Nachera a Roberta Králíčka pod číslem 6551, pak se k němu přihlásím v podrobné rozpravě. V této chvíli to odůvodním. My tam rozšiřujeme... V § 9n o body h) a i) rozšiřujeme instituce, které mají přístup do Registru ubytovacích zařízení.
Pane ministře, je to domluveno s některými komunálními politiky napříč, v Praze, například se starostkou Prahy 1.
To písmeno h), tam jde o stavební úřady všech úrovní v rozsahu nezbytném pro výkon jejich pravomocí, zejména za účelem kontroly dodržování podmínek kolaudace staveb. Písmeno i) jsou krajské, obecní, městské úřady, magistráty, úřady městských částí pro výkon samosprávné činnosti.
Já stručně odůvodním ten, co nás k tomu vedlo a jak říkám, je to po dohodě s některými starosty v Praze. Tady jde o to, že jedním z faktorů, který přispívá k nedostatku volných bytových jednotek, je i ta skutečnost, že ta nemalá část se právě používá na to krátkodobé ubytování, ale pozor, v rozporu s platnou legislativou - to je to, co teďka my chceme tady narovnat, abychom tomu dali nějaký řád - to znamená zejména v rozporu se stavebním zákonem. Když tam ty stavební úřady přidáme, to je to písmeno h), tak se zlepší kontrola dodržování podmínek kolaudace staveb, provádění kontrolních prohlídek těch staveb, zajištění souladu s právními předpisy - já to beru ze stručnosti, máte to v důvodové zprávě, prosím pěkně - prevence obcházení stavebních předpisů, zvýšení efektivity spolupráce mezi orgány veřejné správy. ***
