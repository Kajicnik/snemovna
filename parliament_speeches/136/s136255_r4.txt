File: s136255.htm
Anchor: r4
Date: 36. schůze, 15. dubna 2025
Speaker: Poslanec Miloš Nový

Speech:
Poslanec Miloš Nový: Děkuji, pane předsedající. Já bych rád tady reagoval na slova pana Radima Fialy, vaším prostřednictvím, která zde zazněla v souvislosti s potřebou navyšovat obranné výdaje v rámci České republiky. Ta věta zněla, že Česká republika patří k nejrychleji zadlužujícím se ekonomikám na světě. Nic takového není pravda, je to lež, je to dezinformace.
Podívejme se na tvrdá ekonomická data, která uveřejnil Český statistický úřad a Národní rozpočtová rada. V roce 2020 činilo saldo hospodaření sektoru vládních institucí minus 5,6 procenta, následující rok minus 5 procent, v tom posledním roce jsme na deficitu nebo na schodku minus 2,2 procenta, čímž jsme tedy s bohatou rezervou splnili maastrichtská konvergenční kritéria. Není to Česká republika, se kterou Evropská komise zahájila řízení o nadměrném deficitu. Mezi těchto sedm zemí patří Belgie, Francie, Itálie, Maďarsko, Malta, Polsko a Slovensko, nikoliv Česká republika.
Zároveň bych rád i reagoval na slova paní Aleny Schillerové, vaším prostřednictvím, která zde hovořila o neschopnosti ministra financí sestavovat reálné rozpočty. Rád bych jí připomenul, že v roce 2020 činil deficit státního rozpočtu minus 367 miliard, o následující rok později 419 miliard, přičemž Nejvyšší kontrolní úřad konstatoval, že 90 procent zvýšených výdajů nesouviselo s epidemií covidu. To jsou nejhorší hospodářské výsledky v moderních dějinách České republiky. Děkuji.

