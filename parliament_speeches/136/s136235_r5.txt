File: s136235.htm
Anchor: r5
Date: 36. schůze, 15. dubna 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuju za slovo, vážený pane místopředsedo.
Vážený pane doktore, já chci odpovědět na tu vaši interpelaci velmi vážně. Budu vás oslovovat prostřednictvím pana místopředsedy Juchelky. Co se týká vyvěšování vlajek, tak vyvěšování ukrajinských vlajek na budovách našich příspěvkových organizací se děje na základě rozhodnutí ředitelek, ředitelů těchto institucí, a já se k tomu hlásím jako ministr a moje ministerstvo velmi krátce po zahájení invaze putinovského Ruska proti Ukrajině doporučilo organizacím, aby na znamení solidarity s Ukrajinou ty vlajky vyvěsily. Takto visí pořád ukrajinská vlajka například na budově Národního muzea.
V případě Památníku Terezín je vlastně symbolika vyvěšení vlajky o to důležitější a přesně vyjadřující ten princip toho, proč je důležité to udělat. Vzpomeňme si, jak došlo k holocaustu. A vy jste, pane poslanče, nemýlím-li se, dokonce předsedal spolku nebo společnosti, parlamentní skupině přátel Izraele.
Pojďme si říct, jak došlo k holocaustu. K holocaustu došlo tak, mimo jiné, že ve společnosti postupně narůstala antisemitská nenávist, konkrétně to bylo v nacistickém Německu, předtím ve Výmarské republice, v nacistickém Německu, leckde jinde, a souběžně s tím se nedělo nic, co by se proti této nenávisti stavělo. Byla to lhostejnost, bylo to podceňování toho, co to může znamenat, a to postupné ukrajování práv rasově označených spoluobčanů se často dělo bez toho, aniž by ta populace, jíž se to netýká, tomu jakýmkoliv způsobem čelila. A najednou v době nacistického Německa, vypuknutí druhé světové války došlo k té genocidní likvidaci rasově označených lidí, tedy řečeno norimberskými zákony nebo tehdy podle norimberských zákonů Židů.
Já si myslím, že právě v Památníku Terezín, které je jedno z klíčových míst připomínání obětí holocaustu nebo zločinů a obětí holocaustu, je tato symbolika zásadní, protože jestliže budeme mlčet k útoku totalitního putinovského Ruska proti svobodné Ukrajině, jestliže budeme říkat, že nám je to jedno, co se děje na východě, že je vlastně v pořádku, že putinovský totalitní režim ničí svobodnou zemi, která je řízena demokratickým způsobem a kde její reprezentace vzešla z voleb, tak je to velmi analogické tomu, co se dělo v době před vypuknutím druhé světové války. Tatáž lhostejnost, která vedla k holocaustu nebo která umožnila snazší provedení holocaustu, může být toutéž lhostejností, když budeme zavírat oči před tím, co se děje v současné době na Ukrajině.
Památník Terezín, naše příspěvková organizace, je ústředním místem připomínání holocaustu. Expozice v Malé pevnosti i v samotném terezínském ghettu je vlastně živoucím svědectvím toho, co znamená, když lhostejnost převáží nad tím se postavit za občany. A v tom Terezíně to platí stoprocentně, protože do Terezína byli třeba tady z Prahy skrz nádraží Praha-Bubny deportováni rasově označení spoluobčané z tehdejšího protektorátu a dělo se to, že tehdy v Praze šli ty zástupy Židů, kteří byli posíláni do Terezína, velká většina z nich potom zahynula na východě, a na ně se dívali ti lidé z oken. A já myslím, že v obdobné situaci můžeme být, když budeme lhostejní vůči dění na Ukrajině. Civilní obyvatelé Ukrajiny, děti, ženy, civilisté jsou dnes a denně napadáni putinovským Ruskem, dnes a denně jsou bombardováni, dnes a denně jsou vystaveni cílené likvidaci, a bude-li se západní svět stavět lhostejně vůči tomuto teroru, který se děje vůči svobodné demokratické zemi, tak se můžeme dostat stejného výsledku, jako se odehrál za druhé světové války.
V tomto případě, pane doktore, je ta analogie samozřejmě ne úplně odpovídající, protože my nevíme, jestli by totalitní Putinův režim chtěl genocidně likvidovat Ukrajince, ale ten princip zůstává stejný. Lhostejnost plodí násilí, lhostejnost plodí zlo a lhostejnost plodí takové zločiny, jako byl holocaust. Takže ano, lze vést diskusi o tom, zda mají být vyvěšeny ukrajinské vlajky. Já jsem přesvědčen o tom, že ano, vy pravděpodobně, že ne. Památní Terezín čelí už dlouhou dobu útokům lidí, kteří s tímto nesouhlasí. Ale speciálně v Terezíně, který je připomenutím toho, co znamená lhostejnost a jaké může mít důsledky, tak mně připadá symbolicky vyvěšení ukrajinské vlajky jako symbol solidarity s pronásledovaným lidem Ukrajiny napadeným totalitním režimem velmi příznačné.

