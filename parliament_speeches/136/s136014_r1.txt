File: s136014.htm
Anchor: r1
Date: 36. schůze, 15. dubna 2025
Speaker: Poslankyně Marie Pošarová

Speech:
Poslankyně Marie Pošarová:: Děkuji za slovo. Vážené poslankyně, vážení poslanci, tak já bych chtěla zařadit nový bod, a to Pomoc průmyslu v České republice. Chtěla bych se zeptat, proč vláda nepomáhá vůbec průmyslu? Firmy krachují a ztrácíme konkurenceschopnost, český průmysl kolabuje, firmy zavírají, propouštějí a přicházejí o zakázky, vysoké ceny energií likvidují výrobu, zatímco jiné státy masivně podporují své podniky od Německa po Francii a u nás se vláda dívá jinam. Kde je podpora malým a středním podnikům? Kde jsou řešení a zákony na levnější energie? Místo toho rostou náklady, byrokracie a nejistota. Výsledkem je, že české firmy přestávají být konkurenceschopné a s nimi i celá ekonomika. Bez silného průmyslu prostě nemáme budoucnost, potřebujeme činy a vláda musí jednat okamžitě, protože bez průmyslu nebudou peníze ani do rozpočtu na infrastrukturu, na sociální, ani na zdravotní. Když nebudeme to řešit hned, tak za pár let nebude ani komu pomáhat, takže to je první bod na zařazení a ten bych zařadila jako první bod.

