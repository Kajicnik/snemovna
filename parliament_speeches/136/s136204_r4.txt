File: s136204.htm
Anchor: r4
Date: 36. schůze, 15. dubna 2025
Speaker: Poslanec Ondřej Babka

Speech:
Poslanec Ondřej Babka: Děkuju za slovo. Já si dovolím reagovat na slova nebo na to, co tady řekl ctěný kolega Bernard z výboru pro životní prostředí, protože s ním musím souhlasit. On tady zmínil fungování správy Národního parku a to, jakým způsobem se hlasuje o těch zásadních strategických dokumentech. Já jsem si dohledával ten protiargument nebo argument, který zazněl na výboru pro životní prostředí, že zástupci obcí bývají přehlasováváni při těch důležitých jednáních (Ministr Hladík má poznámku mimo mikrofon) - to zaznělo na výboru pro životní prostředí z úst kolegy Bureše, tak právě zde na mikrofon chci říct, že k tomu nedochází. To tvrzení není pravdivé, z celkem 11 hlasování k zásadním dokumentům ve všech národních parcích došlo k přehlasování zástupců pouze v jednom jediném případě, a to kvůli absenci čtyř obcí - to znamená, že tam nedošlo k neshodě, to znamená, vždycky došlo ke shodě.
Proto nechápu, pane kolego Bernarde, vaším prostřednictvím, paní místopředsedkyně, proč je takto tedy ten pozměňovací návrh předložen, dokonce připodepsán tedy vaší stranickou kolegyní, paní předsedkyní životního výboru pro životní prostředí, paní kolegyní Krutákovou, kdy má dojít k znovuschválení důležitých strategických dokumentů, na které jsou navázány další odborné dokumenty a další právní vztahy, kdy může docházet ke zpochybňování těchto plánů, a vznikla by nová povinnost všechny tyto strategické dokumenty schvalovat. Mně přijde, že to je zbytečné, že to zbytečně zase vnáší nějaký další klín do tohoto návrhu zákona, a pokud jsem dobře slyšel... (Předsedajíc: Čas). Děkuji.

