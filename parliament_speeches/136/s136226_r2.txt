File: s136226.htm
Anchor: r2
Date: 36. schůze, 15. dubna 2025
Speaker: Poslanec Jan Síla

Speech:
Poslanec Jan Síla: Děkuji za slovo, vážená paní předsedkyně. Pane premiére, dámy a pánové, farmaceutický průmysl je na celém světě považován za onu pověstnou slepici, snášející výhradně zlatá vejce. Po roce 1945 u nás vznikl náročný nový obor imunobiologického výzkumu a výroby imunomodulátorů. To už byl ústav přejmenován na Ústav sér a očkovacích látek. Privatizační projekt ústavu vznikal už na začátku roku 1991 přímo na Ministerstvu zdravotnictví, jakoby zázrakem se přiškrtilo financování a začal omezovat výzkum. V roce 1994 se ústav změnil na akciovou společnost SEVAC a státní rodinné stříbro výrobních provozů sér a vakcín bylo vyvedeno do nové společnosti Sevapharma.
(Dne) 28. 7. 1999 vláda usnesením 800 z roku 1999 zničila bohatou tradici výzkumu a výrobu vakcín v České republice a Sevapharma byla prodána za pouhých 50 milionůkorun kamarádovi pana Šloufa, fotbalovému bossovi Janu Gottwaldovi.
Řízený bankrot českého farmaceutického průmyslu řídilo přímo ekonomické oddělení Ministerstva zdravotnictví. Sevac totiž skončil v roce 2000 s téměř miliardovou ztrátou v konkurzu.
Takhle vznikla akciová společnost Zentiva, která přešla na bezproblémovou a lukrativní výrobu generických léků. V roce 2008 byla prodána za přibližně 30 miliard, o deset let později už měla cenu 50 miliard a vyváží svoji produkci do padesáti zemí světa. V řízeném bankrotu českého farmaceutického průmyslu zmizely desítky miliard korun. Byla zničena úctyhodná tradice výzkumu a výroby sér.
Co vaše vláda, pane premiére, udělala pro to, aby se aspoň částečně vrátila výroba léků do rukou majitelů s daňovým domicilem v České republice?

