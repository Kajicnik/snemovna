File: s136221.htm
Anchor: r1
Date: 36. schůze, 15. dubna 2025
Speaker: Poslankyně Marie Pošarová

Speech:
Poslankyně Marie Pošarová: Tak děkuji. Vážené poslankyně, vážení poslanci, já budu asi trošku delší, protože mnoho z vás tady včera nebylo, takže se ujmu některých připomínek, co tady včera zazněly. Každopádně vláda Petra Fialy s podporou současného vedení Středočeského kraje v rozporu a názory většiny místních obyvatel a obcí tvrdě prosazuje zřízení Národního parku Křivoklátsko na části území okresu Beroun a Rakovník. My každopádně máme pozměňovací návrh, kde právě z tohoto zákona Národní park Křivoklátsko vyjímáme. Arogance moci, tento krok je projevem naprosté arogance moci a centralistického přístupu vlády a vládních politických stran, které se často prezentují jako příznivci místní samosprávy, a decentralizace. Skutečnost je však opačná, jak se říká po ovoci poznáte je. Na Křivoklátsku již existuje chráněná krajinná oblast, která funguje dobře a která se zelení a ochránci už více než deset let se jí snaží přeměnit na národní park.
Všechny předchozí vlády a zástupci Středočeského kraje se tomuto návrhu úspěšně bránili, aby ochránili zájmy místních lidí a přírody Křivoklátska. Současná vláda Petra Fialy, ODS a Rada Zastupitelstva Středočeského kraje pod vedením hejtmanky Peckové za STAN však tomuto nebezpečnému návrhu poskytly svou podporu, a to v rozporu se zájmy místních obyvatel, podnikatelů a obcí. Bohužel to vypadá, že vláda tento záměr prosadí, ale ještě pořád je tu šance tento nepříznivý vývoj zvrátit a hnutí SPD v tomto směru vyvine maximální tlak. Mimochodem - a mělo by být to téma i pro historicky první krajské referendum v České republice. (Hluk v sále.)

