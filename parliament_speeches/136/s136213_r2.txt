File: s136213.htm
Anchor: r2
Date: 36. schůze, 15. dubna 2025
Speaker: Poslanec Radek Vondráček

Speech:
Poslanec Radek Vondráček: Tak děkuji za slovo, pane místopředsedo. To se mi ještě nestalo, abych byl úplně první při načítání programu schůze, to mi dneska vyšlo.
Já bych vás chtěl požádat, protože si myslím, že už jsem možná v této věci u tohoto pultíku v tomto volebním období naposledy, ale chtěl bych vás... Protože už v podstatě jsme na limitu, možná už za limitem, aby ten tisk mohl být projednán v tomto volebním období, ale alespoň debatu ve druhém čtení by si určitě zasloužil.
Jedná se o tisk400, návrh poslanců Radka Vondráčka, Pavla Blažka, Petra Gazdíka, Lucie Šafránkové, Mariana Jurečky, Vlastimila Válka a dalších na vydání zákona o zemských znacích a vlajkách. Tento zákon podepsalo přes sedmdesát poslanců. To jsem tenkrát ještě nevěděl, že sice podepíšou návrh, ale když se bude hlasovat o zařazení toho bodu, tak nebudou hlasovat pro, takže já jsem tenkrát netušil, že mi to v podstatě podepisují jenom jako, což mě trochu mrzí.
Ten návrh je přitom velmi jednoduchý a spočívá v tom, že v současnosti jsou upraveny zemské znaky jen jako součást velkého státního znaku. Zemské vlajky nejsou upraveny vůbec, přitom jsou zemské znaky i vlajky užívány samostatně, zejména na Moravě. Navržená zákonná úprava provádí ustanovení Ústavy České republiky, která ve své preambuli zmiňuje dobré tradice zemí koruny české a též výslovně Čechy, Moravu a Slezsko. Zákon je symbolickým uznáním významnosti Čech, Moravy a Slezska pro vývoj společné státnosti. Výslovně v právním řádu zakotvuje zemské znaky a vlajky, přičemž vychází z jejich úpravy ve velkém státním znaku.
Při popisu znaku je dle heraldických pravidel označována bílá jako stříbrná a žlutá jako zlatá, což u vlajek dle vexilologických pravidel neplatí. Pravá a levá strana se užívá v heraldickém pojetí, tedy při popisu z pohledu nosiče znaku, Herolda, nikoli pozorovatele. Vlajka vychází ze znaku a má podobu heraldické vlajky, kdy list vlajky je v barvě pole štítu a na listu je uprostřed umístěna příslušná heraldická figura dané země.
Ve své době ten návrh vzbudil pozornost médií. Není míněn nijak separatisticky nebo negativně, měl by vzbuzovat spíš pozitivní reakce. Vzhledem k tomu, že to podepsali zástupci v podstatě všech poslaneckých klubů, já bych vás chtěl požádat, aby tento bod byl dnes zařazen jako první. Já myslím, že ho můžeme projednat během několika minut.
My jsme na toto téma měli už i z mého pohledu úspěšný seminář, který jsme s kolegou Smetanou pořádali, kde jsme si mezi heraldiky a vexilology ujasnili některé sporné otázky, neboť samozřejmě historie je pestrá, a ne všichni máme stejný názor. Ten návrh je určitě způsobilý, aby byl přijat českým parlamentem a minimálně abychom ho tedy posunuli do druhého čtení, abychom mohli posunout tu debatu, protože on už tu leží opravdu dlouho.
Pro zájemce, takovéto krásné vlajky a znaky by měli Češi (Ukazuje materiál.), mně se líbí ta česká vlajka, krásnou vlajku by měli Slezané, no a samozřejmě my na Moravě bychom konečně měli jasně určeno, která je ta moravská zemská vlajka.
Takže ještě jednou, pane předsedající, jako první bod pevně zařadit dnes. Děkuji.

