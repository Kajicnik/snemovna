File: s136261.htm
Anchor: r9
Date: 36. schůze, 15. dubna 2025
Speaker: Poslanec Robert Králíček

Speech:
Poslanec Robert Králíček: Vážená paní předsedkyně, pane ministře, paní ministryně, kolegyně, kolegové, nechci dlouze hovořit, nicméně vnímám tady politickou shodu a podporu těch pozměňovacích návrhů, ale chci zdůraznit to, že sebelepší zákon nevyřeší ten zásadní problém. Nemáme dostatek kapacit k tomu, abychom byli schopni podle mého názoru naplnit ty zákonné podmínky, které tu dnes schválíme, a na to je třeba brát ohled. Sebelepší legislativa prostě toto nenahradí.
Kybernetická bezpečnost je stále popelkou a hluboce podfinancovaná i z pohledu rozpočtu. Koneckonců sám Národní úřad pro kybernetickou a informační bezpečnost nemá dostatek peněz na své provozní výdaje, takže to je třeba brát na zřetel, že ani tento zákon to nenapraví.
Pokud se jedná o ten kompromis, který je v tom pozměňovacím návrhu B9 hospodářského výboru, my jsme nebyli schopni dostat ani z jedné strany jasný výklad toho, zdali nějakým způsobem dojde k omezování nebo možná obcházení toho zákona podle toho nebo v tom § 31, kde ty firmy mají povinnost hlásit dodavatele na stupni "kritická". ***
