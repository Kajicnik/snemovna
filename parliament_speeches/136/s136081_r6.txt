File: s136081.htm
Anchor: r6
Date: 36. schůze, 15. dubna 2025
Speaker: Poslanec Robert Králíček

Speech:
Poslanec Robert Králíček:: Vážená paní předsedající, vážené kolegyně, vážení kolegové, mám dnes za povinnost vystoupit k jednomu z nejzávažnějších témat, které se dotýká samé podstaty suverenity naší republiky a bezpečnosti našich občanů, k tématu migrace a k politice této vlády, která v tomto ohledu zcela selhala. Tři a půl roku tato vláda na opatření proti nelegální migraci naprosto kašlala, a to navzdory tomu, že dostala několik jasných výstrah, zejména vlnu tranzitní nelegální migrace v roce 2022 a 21 852 zachycených nelegálních migrantů. A co hůř, právě za jejího předsednictví v Radě Evropské unie byl připraven a následně schválen takzvaný evropský pakt o migraci a azylu. Tento pakt obsahuje tři formy takzvané solidarity: relokaci žadatelů o azyl, finanční příspěvky ve výši 20 000 eur za každého odmítnutého migranta a jinou formu operativní nebo materiální podpory, jinými slovy půl milionu korun za to, že nelegálního migranta nepřijmeme. Tato vláda pod vedením Petra Fialy tak prolomila mnohaleté tabu a akceptovala povinné kvóty. Učinila tak vědomě proti jasné vůli veřejnosti a navzdory opakovanému a silnému odporu a varování opozice. ***
