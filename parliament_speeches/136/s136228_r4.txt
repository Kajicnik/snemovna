File: s136228.htm
Anchor: r4
Date: 36. schůze, 15. dubna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Tak, já děkuju za otázku, která... Myslím, že jenom vyplývá z nějakého nedorozumění.
Za prvé, o propadu průmyslu bych tak úplně nemluvil, český průmysl určitě není v úpadku a čelíme tady řadě výzev, které prostě vyplývají z energetické krize, globální nejistoty, obchodní války, ale o celkovém propadu určitě nemůže být řeč.
Naše průmyslová produkce v posledních měsících nebyla ideální, ale ta situace se stabilizovala a je potřeba říct, že řada evropských zemí čelila podobným výzvám. Já myslím, že automobilovému průmyslu, jak vy jste řekl v závěru té své otázky, jako určitě se nic nemusí vysvětlovat, protože automobilový průmysl a jeho zástupci přesně vědí, o čem, o čem mluvím, rozumějí mně, a hlavně vědí, co jsem pro ně já, ministr dopravy a další členové vlády udělali v Bruselu a na evropské úrovni, a co jsme udělali pro to, abychom náš automobilový průmysl zachránili a abychom evropský automobilový průmysl, do kterého náš automobilový průmysl patří, tak abychom ho udrželi konkurenceschopným. A to, že to není lehké, a že to nemá lehké automobilový průmysl i v důsledku věcí, které jsme si tady nastavili na evropské úrovni, tak to asi nemusím zdůrazňovat.
Byli jsme to ale my a byl jsem to já s italskou premiérkou Meloni, kteří jsme spustili iniciativu na podporu automobilového průmyslu, která je aspoň částečně úspěšná, a podařilo se nám mimo jiné odvrátit hrozbu těch aktuálních pokut v letošním roce, které by platily automobilky za to, že nenaplňují nějakou představu o prodeji elektromobilů a nějaký typ toho klimatického cíle. Přičemž bychom vlastně způsobovali to, že místo aby automobilky investovaly do nových technologií a do rozvoje, tak by prostě úplně absurdně platily pokuty a ještě bychom je znevýhodňovali proti těm ostatním. Takže toto je jeden z konkrétních kroků. Ale mohl bych mluvit o Euru 7, náš boj proti konci spalovacích motorů v roce 2035 a další a další věci, které automobilovému průmyslu pomáhají. Je to i součást naší hospodářské strategie, která obsahuje celou řadu opatření, jak rozvíjet a podporovat náš průmysl.
Teď k těm alternativám, o kterých jsem mluvil, ale nemluvil jsem o nich proto, abychom oslabovali náš automobilový průmysl, který tvoří bezmála 10 procent našeho HDP, ale proto, abychom pevněji stáli na těch různých... Aby naše hospodářství stálo na více nohách a byli jsme prostě odolnější před jednotlivými krizemi. Jsou to dvě oblasti, které jsem konkrétně zmínil.
Jedna z těch oblastí je jaderná energetika, tady patříme k zemím, které mají více než padesátiletou tradici jaderné energie, ale taky na to máme odborníky, máme na to školy a toto je potřeba rozvíjet, a to taky děláme, ať už ve spolupráci s firmami nebo ve spolupráci s univerzitami, protože je potřeba vychovávat novou generaci odborníků v jaderné energetice. Potřebujeme to proto, že jsme rozhodli o dostavbě Dukovan a rozvíjíme jadernou energetiku jak pokud jde o stavbu nových reaktorů velkých, což je velká příležitost pro náš průmysl nejenom energetický, ale také. A současně se podílíme i na vývoji malých modulárních reaktorů, které chceme nejenom kupovat, ale hlavně je chceme vyvíjet a hlavně se chceme podílet na globální výrobě. Takže to je jedna z dalších věcí alternativních, které je potřeba rozvíjet vedle automobilového průmyslu.
Další oblast, kterou jsem také zmínil a kterou tady mohu připomenout, jsou polovodiče. V tom máme také tradici, máme tady celou infrastrukturu, kterou tvoří úspěšné firmy, firmy, které se rozvíjejí, výzkumné a vzdělávací instituce, a v tom jsme taky velmi silní. A díky tomu, a díky tomu, že jsme pro to vytvořili podmínky, tak tady můžeme mít také klíčovou strategickou investici firmy Onsemi, která nás právě ve výrobě polovodičů posune zase někam jinam.
Obě tyto oblasti, jaderná energetika, ale taky polovodiče přinášejí nové pracovní příležitosti, nová místa, a přinášejí, a to je důležité, místa, protože jsou to produkty s vysokou přidanou hodnotou, tak přinášejí místa, kde jsou také vysoké mzdy, a to je to, co si určitě všichni přejeme. Takže to jsou ty cesty, kterými musíme jít vedle automobilového průmyslu, ne na jeho úkor.

