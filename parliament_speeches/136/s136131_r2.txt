File: s136131.htm
Anchor: r2
Date: 36. schůze, 15. dubna 2025
Speaker: Poslanec Michal Zuna

Speech:
Poslanec Michal Zuna: Tak já děkuji za slovo, paní předsedající. Já si dovolím odůvodnit dva pozměňovací návrhy. Ten první je pod sněmovním dokumentem 6597. Jedná se o pozměňovací návrh Michala Zuny, který řeší problematiku usmrcování domácích zvířat, konkrétně tedy psů a koček, v rámci výkonu myslivosti. Myslím si, že všichni z nás, tak si uvědomujeme, jak domácí zvířata, ať už psi, nebo kočky, tak jsou nedílnou součástí našich domácností. Podle aktuálních čísel nebo dat, tak přibližně 30 nebo 40 procent domácností tak chová psa nebo kočku a jsou tou součástí, řekněme, rodiny a odchod takového zvířete, tak je vždy velmi bolestivý. A pokud se jedná o odchod, který je zcela zbytečný, tak o to více ta ztráta bolestivá je. Bohužel se množí celá řada případů, kdy k této ztrátě tak dochází právě při výkonu myslivosti zastřelením psa nebo kočky a těchto případů opravdu rapidně přibývá. Můžeme se bavit o desítkách pouze hlášených takových případů ročně.
Samozřejmě že smrt zvířete tímto způsobem tak je zcela nepřiměřeným zásahem do vlastnických práv, ale zároveň je to i nepřiměřený trest pro vlastníka nebo to zvíře samotné. Já bych k tomu uvedl ještě jednu protichůdnou premisu, která vychází z toho, že lovecké chování psa v tomto případě lze trestat smrtí, ale zároveň lovecké chování psa při výkonu myslivosti, tak je zcela žádoucí a ten pes je potom ještě třeba odměněn nějakým pamlskem či pochvalou, což jsou věci, které jsou zcela protichůdné a nedávají vůbec žádný smysl. Já bych dokázal pochopit alespoň částečně, pokud bychom se bavili, že žijeme v prostředí, kde máme problém s nějakými toulavými smečkami psů nebo koček a ty toulavé smečky, tak by byly nějakým závažným problémem pro volně žijící zvěř, ale to se bavíme o zcela jiných lokalitách, o zcela jiných zemí, jako je například Turecko nebo Egypt, kde toto problémem je, ale nějaký individuální případ nebo zatoulaná kočka nebo pes, tak tímto příkladem rozhodně není. Proto si dovoluji v tom pozměňovacím návrhu navrhnout zákaz usmrcení psů a koček dle § 14 nebo 35 mysliveckého zákona.
Ještě druhý pozměňovací návrh, který je pozměňovacím návrhem Markéty Pekarové Adamové, který řeší zákaz držení lišky obecné v zajetí pro účely výcviku psů loveckých plemen. Je to pozměňovací návrh, který navazuje ještě na jeden, který bude rovněž načten, a ten nově zakazuje lovit zvěř a jiné živočichy norováním včetně lovu za pomoci psů vypouštěných pod zem a vyhrabání zvěře a jiných živočichů za účelem usmrcení. A právě z toho důvodu tak odůvodňuji tento pozměňovací návrh, který právě případným přijetím toho dříve popsaného pozměňovacího návrhu, tak se to ustanovení o držení lišky obecné v zajetí pro účely výcviku psů loveckých plemen stává obsolentním, a proto se navrhuje držení lišky obecné pro tento účel zcela zakázat. Já vám děkuji za pozornost.

