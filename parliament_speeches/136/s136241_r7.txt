File: s136241.htm
Anchor: r7
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju, pane místopředsedo. Děkuju, vaším prostřednictvím, pane poslanče, za interpelaci. Krátce několik faktů a i ale bezprostřední reakce na vás. Nebudu říkat věci, na které jste se neptal.
Za prvé, devadesátka. To já vůbec nevyčítám. A chci to říct ještě jednou a řekl jsem to třikrát. Dát veto na devadesátku je zcela legitimní, naopak jsem nabízel to, že ve druhém čtení jsou i kapacity úředníků Ministerstva vnitra k dispozici na to, aby vám pomohli napsat legislativně správně technicky formulovaný pozměňovací návrh, který by vám dával logiku. Na to já jsem upozorňoval a opravdu s tím nemám problém a víte, že jsme tímhle způsobem spolu spolupracovali i u lex Ukrajina VII, a dokonce řada vašich pozměňovacích návrhů byla podpořena. Co mě na tom mrzí, je to, že ta vážně míněná odborná diskuse nad tím návrhem. Ta první byla čistě odborná, dokonce bez mé účasti osobně, byli tam odborníci z Ministerstva vnitra, kteří chtěli jednotlivosti připravovat, odpovídat i na tyto otázky, odpovídat na všechny otázky týkající se předkládaného návrhu jednotlivých ustanovení, tehdy všechny strany kromě hnutí ANO využily možnost se téhle odborné platformy zúčastnit, potom - chápu, to už byl političtější formát - druhá schůzka den před hlasováním jedna opoziční strana, a to Pirátská, se toho účastnila. Opět jsme si procházeli za přítomnosti expertů z Ministerstva vnitra jednotlivé body a snažili jsme se ten proces nějak nastínit a říci si.
Ještě jednou bych chtěl vyzvat všechny: nebraňme se odborné diskusi, je to věc přesahující volební období. My budeme pořádat další formáty, kde se o tomhle můžeme společně bavit. Chápu, že předvolební kampaň je v tomhle nepříjemná, ale pojďme to ještě jednou zkusit. Řada těch věcí se tam samozřejmě odpoví.
Je potřeba zdůraznit, že my jsme v kontaktu i s německým prostředím, snažíme se vstoupit do kontaktu i s budoucími německými ministry a už neoficiálně se k nějakému jménu dostávám a to jednání bych měl mít brzy a budeme se okamžitě bavit o tom, jaký režim oni hodlají na hranicích zavést, koneckonců ale my třeba vůči Slovensku podobný přístup uplatňujeme taky. To není tak, že by tady byly nějaké výrazné rozdíly v tom, jak Německo přistupuje k nám, a posléze my k našim dalším sousedům. Ale abych odpověděl přesně. Co se týče cizinecké policie, tak tam je především potřeba navýšit kapacitu na vnější schengenské hranici, kterou v České republice představují mezinárodní letiště, máme jich vícero. Tito policisté se budou zabývat screeningem osob, eskortováním osob k dalším policejním úkonům a tady už se bavíme o navýšení kapacity cirka o 50 policistů v téhle chvíli, to je ten plán, který má být.
Další navýšení personálních kapacit se bude týkat výkonu nucených návratů nelegálně pobývajících cizinců do příslušných států a tyto kapacity zatím nejsou přesně specifikovány, protože se samozřejmě řeší ještě ten model i v návaznosti na legislativu, kterou teprve máme v Poslanecké sněmovně schválit, a posléze v Senátu, případně podepíše pan prezident. ***
