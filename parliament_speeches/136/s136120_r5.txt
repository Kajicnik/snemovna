File: s136120.htm
Anchor: r5
Date: 36. schůze, 15. dubna 2025
Speaker: Poslanec Vladimír Balaš

Speech:
Poslanec Vladimír Balaš: Děkuji, pane předsedající. Dámy a pánové, já se hlásím ke konopné sekci dnes. Mám nahráno několik návrhů, vlastně pět, ale budu zdůvodňovat a později se přihlásím jenom ke třem z nich. K jednomu se přihlásí pan kolega Nacher, s kterým ale máme podobný návrh společně, tak jenom tohleto předesílám.
Ten první pozměňovací návrh se týká úpravy § 287 trestního zákoníku a ten obsah pozměňovacího návrhu je totožný s alternativní verzí úpravy § 287 šíření toxikomanie, kterou obsahovala novela trestního zákoníku při předložení materiálu do vlády, ale nakonec vládou nebyla upřednostněna. Přesto se domnívám, že pro přijetí tohoto alternativního znění byly předloženy poměrně pádné argumenty, se kterými se tak úplně všichni nevyrovnali. Navrhuje se zejména omezit okruh možných obětí trestného činu šíření toxikománie pouze na nezletilé osoby.
To je vlastně podstata toho návrhu, kde v § 287 v odst. 1 se slovo "jiného" nahrazuje slovem "dítě" a za slova "takové látky" se vkládá slovo "dítětem". V zásadě je to totožné. Potom se navrhuje v ustanovení § 287 obdobně jako u § 283 a 284 snížit hranice trestní sazby trestu odnětí svobody, což umožní ukládání trestů, které spíše odpovídají povaze spáchaného skutku a které umožní ukládání trestu odnětí svobody v nižší výměře. Jinak ten návrh je nahraný, s podrobným zněním se můžete samozřejmě seznámit.
Druhým návrhem, který bych rád odůvodnil, je pozměňovací návrh, který je uveden pod číslem 6413. Ten pozměňovací návrh upravuje ustanovení § 283 odst. 1, kde se slova "na jeden rok až pět let" nahrazují slovy "až na tři léta", a v odst. 2, kde se slova "dvě léta až deset let" nahrazují slovy "jeden rok až osm let". Zase jde o návrh na snížení trestního postihu. V rámci novely trestního zákoníku dochází v § 283 odst. 3 a 4 a v § 284 a 285 ke snížení trestních sazeb a k dalším změnám směrem k nižší trestnosti nedovoleného nakládání s omamnými a psychotropními látkami, OPL. V případě konopí je navíc nově navrhováno zavedení beztrestnosti pěstování a přechovávání pro vlastní potřebu v omezeném množství. Spolu s tím snížením trestních sazeb ve třetím a čtvrtém odstavci § 283 se proto také navrhuje snížení trestních sazeb i u méně závažných forem nakládání s OPL pro jiného tak, aby odpovídaly právní úpravě pro nakládání s OPL pro vlastní potřebu, společenské nebezpečnosti daného jednání a zároveň byly v souladu s mezinárodními úmluvami a s právem EU. Ta horní hranice trestních sazeb přitom stále výrazně překročí minimum stanovené rámcovým rozhodnutím EU, které je ale spíše doporučující povahy. ***
