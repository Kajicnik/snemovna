File: s136242.htm
Anchor: r4
Date: 36. schůze, 15. dubna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Tak tady se neshodneme samozřejmě ve více záležitostech. Sami víme, že třeba na výborech v Poslanecké sněmovně, že se spolu tady hádáme na plénu, jsou tady ty kamery a tady je to prostě ta politika, kterou předvádíme. A je to tak a děláme to všichni. To není žádná výtka vůči nikomu. Dělá to opozice, vláda, ať v té opozici je kdokoliv. Pokud budu v opozici já, budu to dělat určitě taky. To je legitimní. To je součást naší práce. A potom jsou platformy, které jsou pracovní. Mnohokrát je to tak na výborech, kde se skutečně bavíme mnohokrát bez toho, abychom rozlišovali, kdo je v opozici a kdo v koalici, o nějakých konkrétních ustanoveních projednávaného materiálu, projednávané novely, projednávaného zákona či čehokoliv jiného. A tohle my jsme nabízeli.
Pojďme dříve, než předvedeme ten politický boj tady v Poslanecké sněmovně, kterému se stejně nevyhneme, tak se pojďme bavit o tom, které z těch bodů návrhů, které připravovali experti Ministerstva vnitra, kteří tam seděli za všech předchozích vlád posledních patnáct let. A já moc doufám, že tihle odborníci tam zůstanou, protože tomu opravdu rozumí jako nikdo jiný v tomhle státě. Oni to připravovali.
Já jsem chtěl vědět a slyšet ode všech stran zastoupených v Poslanecké sněmovně, co z toho je pro vás akceptovatelné. Protože tam jsou věci, na kterých se shodneme všichni. A stejně jako já jsem zvedal ruku pro váš pozměňovací návrh u lex Ukrajina VII, dokonce asi pro čtyři z nich, tak bych zvedal, kdybychom byli v opačné roli, ruce pro rozumné návrhy v oblasti bezpečnosti. A to je celé, co jsme chtěli. Prosím, potom nechť to tady řešíme, otevřeme, hádejme se. Ale tohle byla pracovní platforma, u které jsme chtěli, aby ten návrh měl potenciál překonat volební období, protože to pro bezpečí našich lidí prostě a jednoduše potřebujeme.
V čem já nesouhlasím? Já nesouhlasím s tím, že máme torzo cizinecké policie. Cizineckou policii považuji za funkční a elitní útvar Policie České republiky.

