File: s136233.htm
Anchor: r2
Date: 36. schůze, 15. dubna 2025
Speaker: Poslankyně Iveta Štefanová

Speech:
Poslankyně Iveta Štefanová: Děkuji za slovo, vážená paní místopředsedkyně.
Dobrý den, pane premiére. Já jsem s touto interpelací chtěla vystoupit už před mnoha měsíci. Bohužel pořadí na ty interpelace se losuje a dlouho jsem neměla štěstí dostat se na řadu, nicméně i po té dlouhé době je tato interpelace stále aktuální a jsme toho svědky i dnes.
Ministři na interpelace nechodí. Na písemných interpelacích dnes už potřetí nebyl přítomen ani jeden z interpelovaných ministrů. Já stále čekám na projednání své interpelace, kterou jsem podala v únoru roku 2024. Vaše vláda zrušila opoziční okénko už záhy po začátku volebního období. Na řádných schůzích vždy zamítáte veškeré opoziční návrhy na změnu nebo doplnění programu. Na námi svolaných mimořádných schůzích nedovolíte ani otevřít rozpravu, takže nám zbyly pouze ty interpelace. Ale ejhle, ministři nikde. Je tohle v praxi ten pověstný výrok, že opozice má sedět v koutě a šoupat nohama? Tohle je ono?
Já jsem tu chtěla vystoupit mnohem, mnohem dříve a apelovat na vás jako na předsedu vlády, abyste zjednal nápravu. Bohužel dnes už s blížícím se koncem volebního období to už nemá příliš velký význam, takže mi nezbývá než vyjádřit svoji nespokojenost s tímto vaším přístupem a připomenout vám, že vláda je odpovědná Sněmovně. Tímto vaše vláda Sněmovnou podle mě pohrdá.

