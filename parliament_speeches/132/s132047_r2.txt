File: s132047.htm
Anchor: r2
Date: 32. schůze, 13. března 2025
Speaker: Poslanec Radovan Vích

Speech:
Poslanec Radovan Vích:: Děkuji za slovo, pane předsedající. Já jenom krátce a budu vystupovat a budu reagovat tady na mé předřečníky. Já si myslím, že ten postup měl být jiný než rozhodnout o navyšování těch prostředků každý rok o 2 procenta až do toho roku 2030. Podle mého názoru jestli se něco zásadním způsobem změnilo, tak se změnilo bezpečnostní prostředí, a pokud se změnilo bezpečnostní prostředí, tak v první řadě by se měla změnit bezpečnostní strategie České republiky, na základě změny bezpečnostní strategie by se měla změnit obranná strategie České republiky, z toho by měly vyplynout úkoly pro armádu, která by měla vytvořit plán obrany a na ten plán (podle plánu?) obrany by se měla změnit Koncepce výstavby Armády České republiky a tu srovnat s tím, jaké máme zdroje - to znamená lidské, materiální, finanční - a rozprostřít ty projekty do jednotlivých let.
Pak se bavíme o tom, že když budou probíhat transparentní výběrová řízení, tak my jsme připraveni pro to zvednout ruku, ale víme dopředu, že armáda potřebuje obrovské koncepční a hlavně organizační změny. Pokud ji dneska máme postavenou na mírové operace a nemáme ji na klasickou obranu teritoria, to znamená vševojskovou armádu, tak si myslím, že tímhle způsobem by se mělo postupovat. Pak jsme my připraveni se bavit o tom, že to může být třeba 1,8 (procenta), dokonce třeba 2,2. My s tím v principu problém nemáme, ale nechceme v současné době dávat bianko šek na navyšování prostředků pro obranu tohoto státu. Děkuju.

