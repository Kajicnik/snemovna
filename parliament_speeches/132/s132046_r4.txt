File: s132046.htm
Anchor: r4
Date: 32. schůze, 13. března 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážený pane předsedající, děkuji za slovo. Vážené dámy a pánové, já mám taky několik poznámek k tomu, co jsem tady zaslechl. Já si myslím, že situace v armádě je trochu podobná jak ve zdravotnictví, kde se lijou peníze, miliardy do betonu a do přístrojů. Tak tady mi to taky připadá trošku, že bychom s tímto měli problém, protože zapomíná se na to ... Souvisí to i s tím mým předchozím vystoupením ohledně toho psychického zdraví těch našich dětí a mládeže, že zapomíná se na výchovu k vlastenectví a také na to, že musíme podpořit u občanů odhodlání bránit vlast pro (proti?) jakékoliv hrozbě, nejenom jedné hrozbě. Samozřejmě hovořil jsem o tom, že fyzická a psychická připravenost té mladé generace díky tomu, že se z nich stávají gaučové děti a počítačové, klesá. Pak se ptám, jaká je příprava k té branné výchově, jak ty děti připravujeme, jaká je civilní obrana? Náš pan předseda hovořil, kolik máme krytů. Já už jsem se tady o tom bavil i s paní ministryní jednou.
Ještě bych měl poznámku k tomu, že budeme součástí NATO nebo nějaké evropské armády. Ono to zní dobře, ale všechno dobré má i své špatné stránky. Špatná stránka... Já tedy nevím o žádné alianci obranné nebo nějakém subjektu, který by se nikdy nerozpadl. Pak až se rozpadne a my budeme jednostranně zaměření, tak jak se budeme bránit těm vnějším hrozbám? Samozřejmě pak ten konflikt může nastat i mezi bývalými spojenci, což se často v minulosti událo.
Pak bych ještě tady měl poznámku, že je důležité sledovat, co se odehrává na Ukrajině, jakým způsobem se tam válčí a jestli tedy ta válka bude vedena jenom roboty a drony, anebo jestli bude potřeba i živá síla. Děkuji za pozornost.

