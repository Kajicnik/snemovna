File: s132016.htm
Anchor: r2
Date: 32. schůze, 13. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Vážené kolegyně, vážení kolegové, já jsem v průběhu té diskuse už tady říkala, že to je šidítko. To, co tady je, je šidítko pro těch 120 000 lidí, kteří už mohli mít schválenou tu podporu, kdyby to ODS a TOP 09 nezablokovaly v tom původně vládním návrhu.
Já jsem opravdu smutná z toho, že se to vydává za nějaký úspěch, když to bohužel nezohledňuje největší problém českých penzijních fondů, a to je, že lidé do penze chodí o miliony chudší. Chceme-li takto přímo nasměrovat lidi do tohoto typu spoření, tak musíme řešit - a za Piráty to řešit budeme a předložíme ty pozměňovací návrhy - že lidé u nás ze svých úspor mohou mít o miliony více, když jdou do důchodu, ale nemají, protože české penzijní fondy jsou provozně příšerně drahé. V světovém srovnání jsme v tomhle smutní premianti. Výnos pro lidi, kteří u nás spoří do penzijních fondů, je zase v tom světovém srovnání naprosto mizivý, nejnižší.
Co se týče těch konkrétních věcí, my budeme tedy navrhovat, aby se snížily limity pro správní poplatky. Ty u nás tvoří klidně 0,8 procenta, to znamená, že to zní jako nějakých pár desetinek procenta, ale v součtu to lidem užere za ty roky, kdy si spoří do důchodu, opravdu miliony korun. Když si spoří třeba 4 000 měsíčně, tak to může klidně být 5 až 7 milionů korun, o které jsou pak chudší. Já jenom zdůrazním, že pokud se nestane tahle oprava, tahle změna, kterou budeme jako Piráti navrhovat, tak nic podstatného se v českém systému penzijních fondů stejně pro lidi k lepšímu nezmění a každý, kdo bude proti takovéto úpravě, bude i proti tomu, abychom byli stejně efektivní jako třeba Maďarsko. Řada zemí, které jsou kolem nás, má ty provozní, správní poplatky na úrovni 0,4 procenta. To je něco, co prosím, abyste si odnesli do té další debaty. Není jediný důvod, proč by to u nás mělo být 0,8 procenta, proč by lidé měli přicházet o 5, 7 milionů korun, když jdou do důchodu a předtím si roky zodpovědně spořili. Děkuji, že to zvážíte.

