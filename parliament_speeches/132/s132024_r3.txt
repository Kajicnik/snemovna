File: s132024.htm
Anchor: r3
Date: 32. schůze, 13. března 2025
Speaker: Poslanec Marek Novák

Speech:
Poslanec Marek Novák:: Děkuju za slovo. Já bych to možná zvládl i ve faktické, ale radši jsem se přihlásil, protože těch věcí, které mám na srdci a musím i procesně udělat, je víc.
Co se týká mého vystoupení v této obecné rozpravě zhruba před měsícem a půl, tak musím modifikovat svůj návrh na přepracování a tímto podávám návrh na vrácení garančnímu výboru tak, aby to bylo hlasovatelné.
Dále velké poděkování, prostřednictvím paní předsedkyně, kolegu Haasovi za stažení toho problematického pozměňovacího návrhu, protože si myslím, že i v tom tržním prostředí by možná udělal víc škody než užitku, přestože ta myšlenka je skvělá a je potřeba chránit autorská práva, je potřeba činit kroky k tomu, aby se tady nekradlo. Řekněme si to naplacato. Krade se a my teď řešíme, jak tomu zamezit. Nicméně ten návrh nebyl úplně dobrý a já jsem rád, že o tom budeme dále diskutovat. Přidám se určitě do té debaty. Uvidíme, zda to ještě zvládneme, a nebo to bude až po volbách.
Co se týká mého postoje obecně k vládnímu zákonu o digitální ekonomice, tak po svém původním projevu velmi kritickém jsem byl kontaktován mnoha různými zájmovými spolky, lobbován ze všech stran, ať už pozitivně, nebo negativně, někteří mi dávali za pravdu, jiní zase tlačili k tomu, že je to vlastně super a proč proti tomu něco máme. Máme proti tomu především to, že se to týká i svobody slova. Klidně ať je tam 90 procent dobře, ale těch 10 procent je prostě pro nás zásadních, a proto se o tom bavíme, proto ten negativní postoj.
Všimli jste si, že jsem tady ve faktické poznámce zmínil, že to nařízení obsahuje i řešení ve vztahu k dětem, že to řeší pornografii, řeší to šikanu, řeší to povinné vyhodnocování velkých platforem k tomu, aby vyhodnocovaly, jak jejich platforma ovlivňuje děti. To je všechno perfektní, ale svoboda slova, ta to přebije úplně všechno. Skutečně bych byl velmi nerad, kdyby právě tato část nařízení nahrávala například nekalým bojům v politických kampaních, nebylo by to dobře.
Ono to hrozí. Podpořil mě v tom jenom dotaz nejmenovaného člověka z nejmenované organizace na semináři ČTÚ, který vznesl dotaz, zda ti ověření ohlašovatelé, kteří budou moct napadat ty příspěvky na sociálních sítích a budou mít sílu... zda na ně nebude nějaký dotační grant, zda za to nebudou dostávat peníze, že budou ty sociální sítě hlídat, aby se tam náhodou neobjevilo něco, co je v očích některých nepřijatelné. To se mi nelíbí a to byl velký vykřičník pro to, abych začal uvažovat nad tím, zda je to dobře a zda jsou vůbec momenty, kdy bych byl schopný něco takového tady přijmout, pro něco takového tady hlasovat. Prostě to nejde, není to možné, je to proti mému přesvědčení, protože nejenom svobodné slovo, ale vedle toho i svobodná vůle. My přece bychom měli dělat skutečně všechno pro to, aby lidi měli dostatek informací a ty informace si sami vyhodnotili, a ne jim říkat: Tahle informace je špatná, proto vám ji ani nezobrazíme. Toho se skutečně bojím. Je to prostě spousta dobrých úmyslů na jedné velké hromadě, nicméně s potenciálním rizikem zneužití.
Další malá - v uvozovkách malá - drobnost, která se mi tam nelíbí, je například to, že e-shop, který má u svého zboží recenze, kde lze zadat text - to znamená, že neklikám jenom na škálu spokojen jedna až pět, ale můžu tam napsat slovní recenzi - tak už i takový e-shop spadá do povinností a není to málo. My skutečně tím, že chceme někoho bohulibě ochránit - spíš Evropská unie chce někoho bohulibě ochránit - tak vedle toho to s sebou nese spoustu povinností právě i do toho on-line trhu jako takového, a dokonce do míst, kde to vůbec, ale vůbec není potřeba, a naopak to trh omezuje a podnikání zdražuje, takže i proto jsem zásadně proti tomu a i proto jsem podal návrh na vrácení garančnímu výboru.
Závěrem bych vás ještě chtěl seznámit s návrhem doprovodného usnesení, které bych byl rád, kdyby se hlasovalo ve třetím čtení. To doprovodné usnesení se týká právě těch bodů, které sahají do oblasti svobody slova. Je velmi jednoduché. ***
