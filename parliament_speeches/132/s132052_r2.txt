File: s132052.htm
Anchor: r2
Date: 32. schůze, 13. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Děkuju. Já se tady musím státního podniku Lesy České republiky zastat, protože je to tak, jak říkal můj předřečník, pan poslanec Kott. Státní lesy - a myslím, že v posledních letech je to vidět - skutečně jdou příkladem, jak se má odpovědně, udržitelně hospodařit v lesích, a to tak, aby byly vyvážené ty funkce, jak funkce hospodářská - a já jsem rád, že jsem tady mohl představit ten pozměňovací návrh, že ty prostředky budou i ve prospěch nestátních vlastníků, které generují státní lesy - ale tak i ta funkce sociální, kterou plní Lesy České republiky. Stačí se podívat na jejich skvělou prezentaci na sociálních sítích, na webových stránkách Lesů České republiky, protože skutečně plošně - a je to zhruba padesát procent lesních pozemků v České republice - tu sociální funkci naplňují, ať už je to zpřístupnění lesů pro handicapované, pro vozíčkáře, ať už je to vytváření zón pro rodiny s dětmi a dále. No, a pak samozřejmě plní také tu roli environmentální. Tady bych připomněl jenom program, který jsme vyhlásili někdy před měsícem, kdy letos v České republice vznikne 365 zón, takzvaných ostrovů přírody, to znamená menších či větších biotopů z důvodu toho, že na tom daném místě máme chráněné druhy živočichů, chráněné druhy rostlin, a zaslouží si speciální management ze strany Lesů České republiky.
Tak možná, že se tady trochu traduje nějaká historie, která vždy nebyla takhle ideální, ale opravdu podívejme se na to, jakým způsobem k té vyváženosti funkcí lesa Lesy České republiky přistupují, a možná to propagujme taky, ať je to příkladem i pro Vojenské lesy, ať je to příkladem i pro soukromé vlastníky, protože myslím, že to je věc, která je hodna následování. Děkuji.

