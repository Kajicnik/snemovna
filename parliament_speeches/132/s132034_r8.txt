File: s132034.htm
Anchor: r8
Date: 32. schůze, 13. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Předpokládám, že to bude ve středu, ale nevím, co bude na programu, ale příští týden je výborový.
Ne, fiskální pravidla se měnit nebudou. Jsem si takřka jistý po té debatě na ECOFINu. Evropská komise pravděpodobně doporučí členským státům, aby využily únikové klauzule na národní úrovni, které ta fiskální pravidla umožňují, nicméně my jsme přísnější. To znamená, my tam máme taky únikovou klauzuli - v okamžiku, kdy třeba přijde nějaké vnější nebezpečí - ale máme to podmíněné buď nouzovým stavem, válečným stavem, stavem ohrožení. V takovém stavu nejsme podle mě, abychom formálně vyhlašovali nějaký ten stav, ale současně my jsme přesvědčeni, že musíme zvyšovat výdaje na obranu, takže v našich rozpočtových pravidlech říkáme, že to může být nad 2 procenta, nad ty výdajové limity.
Připomeňme si debatu v letošním rozpočtu, 231 miliard byl strop výdajových limitů nebo strop deficitu, který vychází z výdajových limitů, a ten státní rozpočet nemohl obsahovat vyšší výdaje. Ano, použili jsme únikovou klauzuli na povodně, ale ta je jednoroční, ta skončí. Kdybychom chtěli použít únikovou klauzuli ve stávající legislativě české, tak by skutečně musel být vyhlášen některý z těch mimořádných stavů a to si myslím, že není ani vhodné, ani potřebné.
Současně jsme si jisti, že pokud to bude schváleno, tak to nebude proti těm evropským fiskálním pravidlům v žádném případě, ani proti té případně evropské fiskální novince, fiskální únikové položce.
My v této chvíli chystáme novelu zákona (č.) 23 - a ta se fakt nestihne projednat v tomto volebním období - která více zesouladí naši právní úpravu s těmi novými evropskými fiskálními pravidly, která platí necelý rok.

