File: s132006.htm
Anchor: r2
Date: 32. schůze, 13. března 2025
Speaker: Poslanec Viktor Vojtko

Speech:
Poslanec Viktor Vojtko:: Děkuju za slovo. Já budu opravdu faktický. Uvedu na pravou míru několik věcí, které tady zazněly v tom předchozím projevu paní předsedkyně Schillerové.
První věc, souhlasím s tím, že to jsou zhruba 2 miliardy ročně, ale to jsou 2 miliardy ročně, které se připíšou na spořicí účty těch jednotlivých zaměstnanců. To přece není částka, kterou tady někde dostanou banky nebo si to můžou nějakým způsobem takhle vybrat. Ty banky samozřejmě z toho nějaký potenciální zisk - nebo penzijní společnosti, abych tady byl přesný - můžou mít na poplatcích, ale ty poplatky byly stanoveny takto dlouhodobě už předtím, i za vlády hnutí ANO, někde na úrovni 1 procenta z té obhospodařované částky, takže se tady pohybujeme v poplatcích bank někde na úrovni milionů, maximálně nějakých desítek milionů korun. To určitě není nic, co by se dalo jednoduše souměřit s těmi 2 miliardami, které zůstávají těm zaměstnancům na jejich spořicích účtech.
Druhá věc, co se týče těch příspěvků zaměstnavatelů zvýšených za práci v rizikovém prostředí, ano, ty se samozřejmě propisují do toho, jakou dostávají mzdu za ten daný měsíc, a propisují se i do částečně zvýšených odvodů, ale to, co i hnutí ANO podporovalo, když jsme projednávali důchodovou reformu, bylo, aby tam bylo ještě těch dodatečných 5 procent. My tady navrhujeme 4 procenta, takže to je přece pro zaměstnavatele výhodnější varianta než ta, která byla zmíněna, nebo ta, která byla vlastně v tom původním návrhu. To nijak nemění ten rizikový příplatek, který se v tom... v rámci těch mezd objevuje. Takže tohle si myslím, že je také potřeba uvést na pravou míru. Není to určitě tak jednoduché, jak to tady bylo představeno. Navíc, jak říkám, ty peníze zůstávají na účtech těch jednotlivých zaměstnanců, kteří ten příspěvek dostávají. Ti s nimi můžou samozřejmě potom nakládat podle dalších pravidel, vlastně stejně jako s dalšími příspěvky, které na tom penzijním spoření mají. Děkuju za pozornost.

