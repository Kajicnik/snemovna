File: s132010.htm
Anchor: r4
Date: 32. schůze, 13. března 2025
Speaker: Poslankyně Vladimíra Lesenská

Speech:
Poslankyně Vladimíra Lesenská:: Děkuji za slovo, vážený pane předsedající. Zaznělo tady, jak úžasně zlepšujete postavení těžce pracujících. Tím, že jste zvýšili věk odchodu do důchodu na 67 let? Tím, že pracujícím ve třetí kategorii neumožníte odejít dřív? To je vaše zlepšení? Budiž.
Podívejte se ale na statistiky Úřadu práce. Již nyní, a to ještě nenaběhla některá opatření z vašich zákonů, tam najdete, že věková kategorie 50 plus, 55 plus, natož 60 plus a dál, jsou velmi ohrožené na pracovním trhu, natož tudíž v těžkých profesích, ale to si možná neuvědomujete.
Zpochybňování doplňkových důchodových spoření? Fakt je nezpochybňuju. Ale jen konstatování. Ano, k založení účtu, jak mně tady bylo kdysi vysvětleno, postačí pár korun. Ale kolik lidí, kolik rodin může tímto způsobem spořit, když jdou od výplaty k výplatě? Běžte se těch rodin zeptat, kolik peněz můžou na investování, ať už rizikové, nebo konzervativní, kolik můžou odkládat! Děkuju za pozornost.

