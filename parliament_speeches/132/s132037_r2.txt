File: s132037.htm
Anchor: r2
Date: 32. schůze, 13. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Děkuju. Aby to tady zaznělo úplně jasně, Úřad na (pro?) ochranu osobních údajů není bezpečnostním sborem. Právo Evropské unie umožňuje, aby si to nějakým způsobem oni určili, a rozhodující tam jsou kvalifikační předpoklady. K těm třiceti pěti letům, tam se to týká pouze místopředsedy, nikoli předsedy. Ten návrh vzniknul u předsedy Úřadu na (pro?) ochranu osobních údajů, a to z toho důvodu, že chce motivovat mladé lidi, které tam má, a chce, aby ti lidé mohli se hlásit standardním způsobem do výběrových řízení a aby tedy se mohli toho účastnit.
Víte, ono je to vůbec asi polemika, protože jak víme, tak z našich právních předpisů třeba v této ctěné Sněmovně mohou sedět lidé už od jednadvaceti let. Takže zase když tady si říkáme pětatřicet let, tak mě to nijak nepobuřuje a myslím si, že už je to nějaký věk, kdy opravdu ti lidé vědí, co činí, což... Nechci říkat, že jedenadvacetiletí poslanci nevědí, co činí, byť jsem velký pamětník této Sněmovny a zažila jsem si tady i některé bouřlivé momenty právě u těch kolegů, kteří sem nastoupili hned vlastně po dosažení věku jednadvaceti let.
Co se týče vašich dalších dotazů, ano, týká se to mezinárodních letišť. V České republice jich máme celkem šest, takže tento model, který doteď platil na Letišti Václava Havla, tak bude platit i v Brně, v Karlových Varech, v Pardubicích, v Ostravě a v Českých Budějovicích.
Co se týče těch finančních záležitostí, tak tam jde pouze o upřesnění současného znění. Je to projednané s financemi a s Českou bankovní asociací a udělalo se to tak, aby to odpovídalo současné technické praxi a způsobům placení. To je ta záležitost, jak jste hovořil o tom pátrání pomocí údajů a čísel účtů. Snad jsem odpověděla na všechno, na co jste se ptal.

