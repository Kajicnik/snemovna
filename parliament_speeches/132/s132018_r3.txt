File: s132018.htm
Anchor: r3
Date: 32. schůze, 13. března 2025
Speaker: Poslanec Vojtěch Munzar

Speech:
Poslanec Vojtěch Munzar:: Ano, děkuji, pane předsedající. Vážené kolegyně, vážení kolegové, ještě jednou dobrý den ode mě. Základní parametry toho návrhu představil pan ministr, já na začátku řeknu, že návrh vláda schválila 20. ledna tohoto roku a nám byl doručen do Poslanecké sněmovny 6. února taktéž tohoto roku.
Zákon, jak zde bylo řečeno, upravuje za prvé procesy spojené s případnou změnou poštovní licence tak, aby bylo zajištěno poskytování základních poštovních služeb, ale také - a to zde také zmínil pan ministr - řeší úpravu limitu na financování základních služeb ze státního rozpočtu, tedy výši úhrady nákladů na služby, které stát poptává. Dlouhodobě se Česká pošta potýká s tím, že náklady na tyto poskytované služby jsou vyšší než zákonný limit, který se několik let nezměnil a který dnes máme v zákoně ve výši 1 a půl miliardy korun.
Nad tento limit musela, jak jsem se seznámil s těmi materiály, Česká pošta například v letech 2013 až 2023 z vlastních zdrojů pokrýt čisté náklady na poskytování základních služeb v celkové výši 6,6 miliardy korun. Nejvíce pak v letech 2018, kdy rozdíl nad limit 1 a půl miliardy činil 1,2 miliardy korun, a v roce 2019, kdy rozdíl dosáhl 1,3 miliardy korun. V posledních letech se rozdíl snížil na zhruba 300 milionů korun za rok a rozdíl mezi těmito pravidelnými náklady není možné dlouhodobě sanovat z ostatních příjmů České pošty, například provozní náklady sanovat z jednorázových příjmů z prodeje majetku. To je ten důvod, proč vláda navrhuje zvýšit limit na 2 miliardy korun, který, jak jsem řekl, se po mnoho let nezměnil.
V ekonomických výsledcích České pošty se odráží výrazné změny v chování společnosti, například s rozvojem elektronické komunikace se snižuje počet listovních zásilek, a to dramaticky, ale zachování sítě pro její distribuci představuje de facto fixní náklad. Dalším příkladem mohou být důchody. Teď jsme tady část diskutovali. Přestože dochází ke změnám v jednání u v uvozovkách (Ukazuje uvozovky.) nových důchodců, zejména dřívější generace důchodců stále využívá fyzickou výplatu důchodů prostřednictvím České pošty, a stále se tak vyplácí cirka 500 000 důchodů každý měsíc.
Ze strany vedení České pošty sice dochází k snahám o úsporná opatření, možnosti jsou ale ve stávajícím rozsahu poptávaných služeb velmi omezené. Já schválně zdůrazňuji ve své zpravodajské zprávě slovní spojení "stávající rozsah služeb", protože mě jako zpravodaje mrzí, že vedení ministerstva, ale spíše v tomto případě vedení Ministerstva vnitra, které je zřizovatelem České pošty, nevyužilo více příležitostí novely tohoto zákona k nějaké hlubší revizi poptávaných služeb, jejich rozsahu a objemu podle potřeb moderní společnosti. Pak by samozřejmě úspory na straně České pošty a potažmo státu mohly být výraznější. Pokud stát dlouhodobě poptává stále stejné služby jako před x lety, pak s tím, jak lidé stále více využívají jiných, moderních, rychlejších alternativ, ale náklady na tyto služby musí být uhrazeny, pak logickým vyústěním takové situace je platba, vyšší platba, ze strany daňových poplatníků. Určitě by pomohlo i snížení požadavků na zřízení takzvaných Pošt Partner, aby bylo jednodušší a levnější je zřizovat a nahrazovat tak klasické a mnohdy neekonomické pobočky. Proto jsem přesvědčený, že zejména Ministerstvo vnitra mělo využít příležitosti a redefinovat poptávané služby, aby odpovídaly moderní společnosti a byly i ekonomicky efektivnější. Děkuji za pozornost.

