File: s132034.htm
Anchor: r12
Date: 32. schůze, 13. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Vážená paní místopředsedkyně, kolegyně, kolegové, protože jsme ve druhém čtení, dovolte mi tedy stručně uvést návrh novely zákona o policii a dalších zákonů.
Hlavním důvodem předložení zákona je potřeba transponovat nové závazky z evropského práva v oblasti přeshraniční policejní spolupráce při prevenci a potírání trestné činnosti. Ostatně 12. prosince loňského roku nám už bohužel uběhla transpoziční lhůta.
Novela tedy po souhlasu všech rezortů kodifikuje stávající praxi. Policejní prezidium bude oficiálně centrálním komunikačním pracovištěm České republiky. Kvůli specifikům své oblasti si Celní správa pro řešení svých případů uchová plnou samostatnost. Generální inspekce bezpečnostních sborů a různé útvary policie budou moci informace získávat přímo od svých partnerů v unii. Naopak Vězeňská služba bude zapojena skrze policejní prezidium. To platí i o Vojenské policii, kromě vojenských zahraničních operací, kde spolupracuje napřímo.
Návrh také v reakci na nové předpisy a rozsudky přijaté v Evropské unii upřesňuje výměnu informací v boji proti terorismu a posiluje ochranu osobních údajů cestujících v letecké dopravě.
Návrh zákona také velmi dílčím způsobem reaguje na nařízení o umělé inteligenci. To zavádí evropský systém regulace systému umělé inteligence a v jeho rámci obsahuje velmi přínosnou regulaci biometrické identifikace v reálném čase ve veřejném prostoru, pokud ji tedy provádí policejní sbory. Tato regulace začala platit už na začátku února. Protože její vnitrostátní provedení přináší tento sněmovní tisk, musela policie omezit provádění biometrické identifikace v reálném čase jen na ty prostory letiště, které jsou uzavřené pro veřejnost. Pro bezpečnost na letišti je proto tedy urychlené schválení tohoto návrhu opravdu důležité, a to i ve světle aktuálních bezpečnostních hrozeb. Určitě tady nemusím připomínat varování i polského premiéra z poloviny ledna o některých plánovaných ruských útocích na leteckou dopravu, asi si to pamatujeme všichni.
Aby Česká republika mohla nasadit kamerový systém i ve veřejném prostoru, musí kvůli nařízení o umělé inteligenci vlastním zákonem zavést povolování soudem, což také tento návrh činí. Abychom nevyvolávali obavy z nadměrného sledování, byl návrh výslovně a jednoznačně omezen pouze a jenom na kamerové systémy na mezinárodních letištích. Teď již řadu let fungoval v praxi na Letišti Václava Havla podle předchozích předpisů. Podobné systémy se mají zavést i na dalších mezinárodních letištích. Konkrétní území, časový a osobní rozsah fungování kamerového systému určí ve svém rozhodnutí soud. V každém případě dojde k jistému omezení proti současné praxi, ale systém je nadále navržen tak, aby zajistil základní bezpečnostní požadavky.
Kontrolu nad používáním tohoto systému bude, jak jinak, vykonávat Úřad pro ochranu osobních údajů a na žádost předsedy Úřadu na (pro?) ochranu osobních údajů se také provádějí dílčí změny, které budou zlepšovat praktické fungování úřadu. V tuto chvíli děkuji za pozornost.

