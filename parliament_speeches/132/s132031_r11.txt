File: s132031.htm
Anchor: r11
Date: 32. schůze, 13. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji za slovo. Já to využiji, abych omluvil pana ministra Vlčka, který měl na 14. hodinu jednání na Pražském hradě s panem prezidentem, proto jsme se vystřídali. Tak, aby to všichni věděli, že měl pevně domluvenou schůzku s panem prezidentem. Myslím, že tomu rozumíme.
Mám sto chutí reagovat na vystoupení pana poslance Vondráčka. Já myslím, že skoro nemá žádný smysl tady číst nezdrojované názory z internetu. Určitě bych přinesl čtyři jiné. Mě spíš zajímají naše autentické názory.
Já tedy nevnímám jako konec evropské demokracie rozhodnutí rumunského Ústavního soudu. Já jsem ho nezkoumal, já nevím, jestli by takové rozhodnutí padlo v jiné zemi, neznám ty detaily, ale pokud říkáme, že v té zemi existuje Ústavní soud, tak musíme předpokládat (?) a ctít to. Víte, že mnozí čeští politici a opoziční jsou velmi hákliví na to, když někdo se snaží komentovat někoho v jiné zemi. Jim to nevadí, oni mohou. Já to nikdy nedělám, tak já nemám odvahu tady takhle říkat a hodnotit vnitřní politiku například v Rumunsku nebo ve Spojených státech.
Jenom řečnická otázka pro pana poslance Vondráčka, představte si, že by naše vláda udělala obdobný krok jako administrativa Donalda Trumpa - já ho nehodnotím - že odejmeme některým médiím akreditace na tiskové konferenci vlády. Co by se tady dělo? Jenom říkám, představme si tu reakci, kdybychom udělali obdobný krok - jeho nijak nehodnotím - co by to vyvolalo tady v Poslanecké sněmovně z řad opozice, kdybychom udělali stejný krok, který udělala jiná administrativa? Já si myslím, že s americkou stranou, s kterou chceme mít dobré vztahy, máme vést debatu jako rovný s rovným a nenechat se peskovat jak malé dítě. Děkuji.

