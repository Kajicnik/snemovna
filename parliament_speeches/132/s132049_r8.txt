File: s132049.htm
Anchor: r8
Date: 32. schůze, 13. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Vážený pane místopředsedo, vážené kolegyně, vážení kolegové, děkuji, že se dostáváme k bloku zákonů z gesce rezortu zemědělství.
Jsme ve druhém čtení, tak já se nechci tady vracet k detailům, které jsem se snažil vysvětlit v prvním čtení. To znamená, máme zde novelu zákona (č.) 226/2013 Sb., o uvádění dřeva a dřevařských výrobků na trh. Připomenu, že se jedná o v zásadě adaptaci nařízení Evropského parlamentu a Rady z 31. května roku 2023. Je to to známé nařízení o odlesňování.
Nebudu se vracet k tezi, že bych byl nejraději, kdybychom toto nemuseli vůbec činit, protože Česká republika žádný takový problém nemá a je to bohužel další - z mého pohledu - zbytečná, nepřiměřená zátěž našich zemědělců, podnikatelů a dalších, nicméně pokud by se nepodařilo to, oč usiluji na půdě Rady ministrů zemědělství a na půdě Evropské komise, - to znamená další úpravu snížení zátěže, která by z toho nařízení vyplývala - tak musíme být připraveni na to, abychom dokázali záležitosti, které z toho nařízení vyplývají, naplňovat. Znovu říkám, znovu zdůrazňuji, děláme všechno pro to, aby ty podmínky a povinnosti byly pro Českou republiku minimalizovány. V tuto chvíli neumím odpovědět, zda se tak stane, protože Evropská komise přislíbila do konce června představit, jak metodiku, tak zařazení kategorizace jednotlivých členských zemí a jednotlivých států.
V každém případě tedy toto je novela, která toto nařízení adaptuje do českého právního řádu. Zároveň - a to je důležité - je zde zakotven nový správní úřad v podobě Národního lesnického institutu, dříve Ústavu pro hospodářskou úpravu lesů, coby orgánu dozoru, evidence systému náležité péče a tak dále. To jsou věci, které byly mnou představeny, a nebudu se k nim tedy vracet, v prvním čtení této novely.
Současně mi dovolte také využít tohoto prostoru k představení jednoho pozměňovacího návrhu, který řeší skutečnosti, které vyplynuly v mezidobí od schválení materiálu vládou. Rád bych připomněl, že zemědělský výbor tyto změny, tyto úpravy nevzal jako úpravy výborové, proto je zde představuji jménem poslanců Michala Kučery, Petra Bendla, Karla Smetany, Tomáše Dubského a Marka Výborného, tak aby tedy byly řádně načteny ve druhém čtení.
Jedná se, jenom velmi stručně, (o) odložení nabytí účinnosti zákona, a to k 1. lednu 2026. To souvisí i s tím, že se mi podařilo úspěšně docílit odložení nabytí účinnosti evropského nařízení o odlesňování o jeden rok. ***
