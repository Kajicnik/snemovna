File: s132008.htm
Anchor: r2
Date: 32. schůze, 13. března 2025
Speaker: Poslanec Viktor Vojtko

Speech:
Poslanec Viktor Vojtko:: Děkuju za slovo. Já se také pokusím být velmi věcný v těch svých faktických poznámkách. Pokud říkáte, že jsme někomu něco sebrali, tak byste ale měli říci, kolegové z opozice, že jsme také někomu něco dali, protože to je úplně stejná logika. V okamžiku, kdy došlo k tomu, že jsme - dobře - na jedné straně v rámci důchodové reformy schvalované neschválili úpravy, které se týkaly třetí kategorie rizik a toho bonusu, který by tito zaměstnanci měli dostat, tak my jsme ale na druhé straně schválili, že oproti tomu původnímu návrhu, ve kterém tohle bylo také, to tempo růstu věku odchodu do důchodu je zhruba poloviční. Tak buďte tedy féroví, tak řekněte: Dobře, tak všichni budou chodit do důchodu dříve, než bylo naplánováno, zároveň jsme tady udělali tu druhou úpravu, kterou ale teďka doplňujeme tak, jak jsme jako koalice slíbili, takže já tam osobně za prvé bych se velmi vyvaroval toho, abych někoho nařkl z toho, že někomu něco sebral - to nebyla samozřejmě schválená věc - za druhé, když už to tedy říkáte, tak řekněte i to B. To je první věc.
Druhá věc, zareaguju na kolegu Fridricha, prostřednictvím paní předsedající. Děkuju za ten dotaz, ten si myslím, že je velmi relevantní. Důchodové spoření je nastaveno tak, že my do něj samotného nezasahujeme v tuto chvíli tímhle návrhem. Jsou tam tři možné strategie, které si vybírá ten střadatel, je to tedy do značné míry na něm. Pokud má tu dynamickou strategii vybranou, tak se mu to riziko nějakým způsobem nemění, pokud ji nemá vybranou a má dlouhý časový horizont, tak z pohledu investování to, myslím si, není úplně ta správná cesta. Pokud někdo ukládá svoje peníze do doplňkového penzijního spoření a má delší časový horizont než je deset let, tak si myslím, že je chybou investiční (Předsedající: Čas.) nevybrat si tu dynamickou strategii. Děkuju.

