File: s132009.htm
Anchor: r6
Date: 32. schůze, 13. března 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. No, pane poslanče Haasi, prostřednictvím paní místopředsedkyně, ani bych to radši nepřipomínala, to uzamknutí důchodců, to trestuhodné uzamknutí.
Já jsem tam byla - na rozdíl od vás - u toho Ústavního soudu a sledovala jsem všechny výstupy i soudce zpravodaje, který - myslím, že to byl pan docent Kühn, pokud se nemýlím - a on, když to řeknu volněji, řekl, že nehodnotili, jestli ten zákon je dobrý, hodnotili, zda je protiústavní. To si myslím, že řekl úplně jasně. Já respektuji rozhodnutí Ústavního soudu, nebudu ho zpochybňovat. Něco, co jste udělali důchodcům, je neuvěřitelné. Vy jste je tam zamkli jak rukojmí a ještě váš ministr financí říká: Tak si tam posílejte aspoň stovku. Já jsem dala veřejný slib ten den, kdy jsem si vyslechla rozhodnutí Ústavního soudu, že to bude jedna z prvních věcí, které zrušíme, a máme jich už řádný seznam. Takže jenom k tomu Ústavnímu soudu, že to rozhodně není nic, čím byste se měli chlubit.
K vám, pane poslanče Kohajdo, prostřednictvím paní místopředsedkyně, ne, vy odpovídejte nám. Ne, že vy nás tady budete zkoušet. (Potlesk z lavic hnutí ANO 2011.) To je váš návrh, vašich poslanců, vašeho ministra práce a sociálních věcí v roli poslance, vašeho ministra financí. Já jsem tady dala x dotazů, v čem je ten návrh nejasný. Můžete si ho laskavě, když se vám bude chtít, stáhnout ze stenozáznamu a odpovězte na ty dotazy. Věřte, že ty odpovědi mít nebudete. (Potlesk z lavic hnutí ANO 2011.)

