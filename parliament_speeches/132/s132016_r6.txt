File: s132016.htm
Anchor: r6
Date: 32. schůze, 13. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Já doporučím panu kolegovi, aby si přečetl třeba článek na Seznam Zprávách od Markéty Bidrmanové, "Do penze o miliony chudší". Ono to je právě matoucí, vy jste nám právě předvedl, že to vypadá jako nějaké desetinky procenta, jenže protože to je každý rok, tak jsou to nakonec takovéto miliony. Tam je přesně rozpočítáno, jak to - co se člověku zdá až nemožné, že to užere běžnému střadateli takové obrovské peníze - v praxi funguje. Čeští střadatelé si zaslouží stejné podmínky, jako například střadatelé v těch okolních zemích. Když všude jinde zvládnou provozovat fondy levněji, tak si myslím, že my si to pro české občany musíme prosadit také.
Poslední poznámka k tomu, právě proto, že se to zdá jako takový drobný rozdíl, tak právě proto to doteď nikdo neřešil. My to za Piráty tady budeme zvedat neustále, protože jde o kvalitu života v důchodu. Když si člověk takové roky spoří, do penze pak půjde s částkou, která je o několik milionů nižší, tak to znamená, že bude mít prostě nižší kvalitu života v důchodu, i když se snažil si přilepšit a spořil si. Pokud se nepodaří, aby se opravily tyto náklady u českých penzijních fondů, tak nedává smysl se tvářit, že tady tou dnešní miniaturní reformou - já jí říkám šidítko - vůbec někomu pořádně pomáháte.

