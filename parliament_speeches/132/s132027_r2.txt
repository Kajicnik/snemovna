File: s132027.htm
Anchor: r2
Date: 32. schůze, 13. března 2025
Speaker: Poslankyně Ivana Mádlová

Speech:
Poslankyně Ivana Mádlová:: Děkuji za slovo. Ano, to je právě ono, pane ministře, že to vlastně každý vnímáme jinak a jsou to natolik závažné věci, které se týkají svobody člověka, svobody projevu. Zvláště my, kteří jsme zažili v dospělosti rok před rokem 1989, tak si té svobody, kterou jsme nabyli po tom roce 1989, velmi vážíme a velmi si ji chráníme. Proto bych byla ráda, aby opravdu to nařízení obsahovalo v našich zákonech jenom to nezbytné, co opravdu obsahovat musí. V tomhle si myslím, že ČTÚ určitě udělal spoustu dobré práce, ale nicméně jsou tam věci, které opravdu je potřeba si říct. Já jsem tu směrnici přečetla, takže já vím, co tam je, protože bych si jinak netroufla tady vystupovat. Rozdílné názory na to určitě jsou a budou, a proto je důležitá velmi vážná diskuse, protože pořád tady máme ústavu, listiny práv a svobod, kdy svoboda člověka je daná ústavou.
Teď bych ještě reagovala na pana kolegu Michálka. Víte, já si myslím, že nemá smysl tady říkat úplné jednotlivosti, kdo co kdy řekl, protože můj projev s tím nesouvisí. Můj projev, jestli jste dobře poslouchal, souvisí s tím, jestli pro Českou republiku a pro občany České republiky je svoboda slova, svoboda slova a projevu a svoboda člověka tou nejvyšší hodnotou a jestli si jí budeme vážit natolik, že budeme bránit jakémukoli nařízení z Evropské unie, které jde nad rámec, tomu, aby naše svobody byly, které byly těžce nabyté po roce 1989, omezovány nějakými nepatřičnými regulacemi, jako je právě třeba ten KRIT. Vy jste byli ve vládě, pane poslanče Michálku, vaším prostřednictvím, čili to, co já jsem tady četla, vy jste se na tom podíleli. To znamená, to není o žádných jednotlivostech, kdo kdy kde něco řekl (Předsedající: Čas.), ale je to o tom celkově, co je svoboda slova a projevu. (Potlesk.)

