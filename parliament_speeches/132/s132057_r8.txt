File: s132057.htm
Anchor: r8
Date: 32. schůze, 13. března 2025
Speaker: Ministr pro vědu, výzkum a inovace ČR Marek Ženíšek

Speech:
Ministr pro vědu, výzkum a inovace ČR Marek Ženíšek:: Děkuji za slovo, pane předsedající. Já si dovolím v zastoupení kolegy ministra Jurečky uvést návrh zákona, kterým se mění některé zákony v souvislosti s úpravou vybraných agend v působnosti Digitální a informační agentury. Je to novela, která neupravuje jen jednu dílčí otázku, ale obsahuje řadu dlouho očekávaných změn, které pomohou digitalizaci státní správy a rozvoji eGovernmentu, a pokusím se shrnout jen ty nejdůležitější.
Zákonem o informačních systémech veřejné správy je do právního řádu České republiky implementováno takzvané nařízení o interoperabilní Evropě, která upravuje přeshraniční komunikaci a spolupráci digitálních veřejných služeb. Zákon dále usnadňuje dohled Digitální a informační agentury v oblasti identitních služeb. Novela zákona o poštovních službách zase zajistí, že držitelé poštovní licence budou moci využívat údaje ze základních registrů za účelem boje proti legalizaci výnosů z trestné činnosti.
Pro Ministerstvo vnitra je nově založeno oprávnění delegovat působnost v oblasti provozu Centrálního registru výročních zpráv na jiný státní orgán nebo na státem zřízenou anebo založenou právnickou osobu. Dále pak v zákoně o elektronické identifikaci bude nově umožněno odejmout poskytovateli kvalifikovaného systému akreditaci bez předchozí výzvy ke zjednání nápravy v případě, kdy to bude bezpředmětné, například daná osoba je odsouzena za trestný čin nebo je vyhodnocena jako bezpečnostní riziko na základě informací bezpečnostních složek.
Zjednoduší se také i některé procesy spojené s poskytováním cloudových služeb ve veřejné správě, protože stávající úprava se ukázala jako příliš těžkopádná. Mění se také i právní úprava datových schránek, jejíž podstatou je zejména reakce na nedávnou judikaturu a poznatky z praxe. Novela dále obsahuje i novinku v oblasti doručování písemností od veřejných orgánů, kdy do budoucna bude možné nechat si na žádost takové písemnosti doručit přímo do informačního systému, prostřednictvím kterého bylo učiněno samotné podání.
Do kompetenčního zákona se zakotvuje vládní kyberbezpečnostní dohledové centrum k ochraně klíčových komunikačních a informačních systémů státní správy, které budou rychle reagovat na kybernetické útoky.
Novela se dotýká i zákona o právu na digitální služby. Například právo na osvědčení digitálního úkonu bude upraveno tak, aby mohlo být efektivně a jednoduše realizováno. Dále pak dochází ke změně požadavků na nahrazení úředně ověřeného podpisu nebo uznávání elektronického podpisu.
Vzhledem k tomu, že se jedná víceméně o technickou novelu bez nějakých hlubších věcných změn, navrhuji zkrácení lhůty pro projednání ve výborech na 30 dnů. Tím se umožní, aby druhé čtení proběhlo už na schůzi v dubnu, respektive na dubnové schůzi. Děkuji za pozornost.

