File: s132016.htm
Anchor: r8
Date: 32. schůze, 13. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji, pane místopředsedo. No... (Směje se.) Takhle, já jsem tady opravdu v roli ochránce spotřebitele, takže bych měl dát paní místopředsedkyni za pravdu, ale tím, že tady pracuje skutečně s hausnumery, tak shazuje trochu to téma poplatků, protože takhle to v téhleté výši fakt není.
Víte, že já jsem tady kritizoval třeba poplatkovou politiku u IŽP - investiční životní pojištění - a vy tam podle mě směšujete spousty věcí. To je poplatek management fee, nějaký poplatek za zprostředkování, to se tady různě mění, proti tomu já tady brojím už deset let, pak jsou tam nějaké to odstupné, výkupné a tak dále a ono pak to v globálu může dělat určitě ne miliony u těch jednotlivých případů, ale statisíce. Samozřejmě pro ty lidi je to velká částka. Ta poplatková politika třeba v tom DIPu - to je dlouhodobý investiční produkt - je za mě podobného charakteru jako v tom IŽP. To jsem tady zase kritizoval.
Ale pojďme se na to dívat racionálně, jak ta čísla fakt jsou, abychom opravdu ve výsledku pomohli snížit poplatky pro ty klienty, aby jim to nesžíralo v té dlouhodobé perspektivě peníze, ale když tady budeme mluvit o milionech, tak to je fakt nesmysl. Tím to téma seriózní, to znamená nějaké zastropování výše poplatků, shazujeme. Fakt to takhle není, a to já se těmi poplatky zabývám dlouhou dobu. Děkuju.

