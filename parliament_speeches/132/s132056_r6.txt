File: s132056.htm
Anchor: r6
Date: 32. schůze, 13. března 2025
Speaker: Poslanec David Pražák

Speech:
Poslanec David Pražák:: Tak já to zase stihnu, pane ministře, určitě. Právě že ten ďábel se skrývá v tom detailu, že tam není vůbec napsáno, co bude následovat potom. Já rozumím tomu, že říkáte, že to je podvozek. Já si spíš myslím, že v tuto chvíli se shodneme na tom, že vám jde o to, abyste splnili odrážku svého programového prohlášení vlády, kde máte napsáno, že budete... tyto rodinné farmy zavedete. Já tomu na jednu stranu rozumím, ale je potřeba si říct, že do budoucna to bude něco znamenat. Co to bude znamenat? Budou mít slevy na daních, nevím, budou mít jiné dotace a tak dále. To si myslím, že je potřeba si říct legitimně dopředu. A já v tu chvíli říkám, že pro mě jako malého zemědělce nepřipadá logické to, že bych byl třeba zvýhodněn proti sousedovi. Nejde o to, jestli to je rodinná farma, anebo to je něco jiného, ale vezměte si, že budete mít rodinnou farmu, kde budou spojeni rodinní příslušníci, vedle budete mít farmáře, kteří budou dva kamarádi, kteří spolu hospodaří deset let, a budou mít potom jiné podmínky než ti, co mají tu rodinnou farmu. Proč? Proč, když splňují všechny ostatní podmínky hospodaření, proč je budete zvýhodňovat někde v něčem? Proč? Nevidím tam v tom ten důvod a myslím si, že je zbytečné zase vykopávat další příkopy mezi zemědělci. Děkuju. (Potlesk z řad hnutí ANO 2011.)

