File: s132016.htm
Anchor: r10
Date: 32. schůze, 13. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Jsou různé typy fondů, jsou tam různá úročení, různé správní poplatky. Pointa je, že to, co se zdá jako maličký zlomek procenta, v součtu za ty roky tvoří obrovské částky, které nejdou těm lidem. Já jsem uvedla příklady, které se týkají konkrétních propočtů z článku na Seznam Zprávách. Samozřejmě že si můžete vybrat různý druh toho fondu, to hraje také roli, ale upozorňuji, že opravdu ty rozdíly jsou takto obrovské, když ty správní poplatky - to každoroční odečítání z toho, co vám jako střadateli zbyde - jsou místo 0,4 procenta na výši 0,8 a výše. Pak se k tomu napočítávají další poplatky a už jsme tam, kde jsme v tom dnešním systému, že českým střadatelům nezůstává zdaleka tolik jako v jiných zemích.
Takže to hlavní poselství je, že když nesnížíme ty limity, když nesnížíme to, kolik si mohou účtovat penzijní fondy, tak čeští střadatelé budou braní na hůl dál. Přitom penzijní fondy můžou zásadně zlepšit situaci lidí, když jsou pro ty lidi výhodné, ale u nás zdaleka nejsou výhodné. Když se podíváte na to, kolik vynášejí střadatelům v Kanadě, ve Švédsku, kolik vynášejí zkrátka v západních zemích, které mají ty fondy dobře nastavené, tak jsou to částky právě v těch řádech milionů vyšší při stejné úrovni vkladů. To je důležité si uvědomit, o to lidé v České republice přicházejí úplně zbytečně kvůli státní regulaci, která je nastavená příliš mírně. Znamená to, že čeští střadatelé mohou dostávat mnohem vyšší částky, když jdou do penze, při stejné úrovni vkladů.

