File: s132055.htm
Anchor: r8
Date: 32. schůze, 13. března 2025
Speaker: Poslanec Michal Kučera

Speech:
Poslanec Michal Kučera:: Ještě jednou dobrý den, dámy a pánové. Děkuju za slovo. Dámy a pánové, dovolte mi, abych stručně představil tuto novelu zákona. Jedná se o návrh poslanců pana Marka Výborného, Michala Kučery, Karla Smetany, Petra Bendla a Tomáše Dubského na vydání zákona, kterým se mění zákon č. 252/1997 Sb., o zemědělství, ve znění pozdějších předpisů, a zákon č. 256/2000 Sb., o Státním zemědělském intervenčním fondu a o změně některých dalších zákonů, zákon o Státním zemědělském intervenčním fondu, ve znění pozdějších předpisů, sněmovní tisk číslo 876.
Cílem návrhu je ukotvení rodinných zemědělských hospodářství v českém právním řádu. Návrh definuje rodinné zemědělské hospodářství jako zemědělského podnikatele, který je buď právnickou osobou, obchodní korporací, když ovládá více fyzických osob, členů jedné rodiny, nebo jde o fyzické osoby, členy jedné rodiny, kteří jsou zemědělskými podnikateli a sdružují se do společnosti podle občanského zákoníku.
Státní zemědělský intervenční fond, dále jen SZIF, bude podle návrhu uvedeným osobám udělovat statut rodinného zemědělského hospodářství, respektive člena rodinného zemědělského hospodářství. Společným znakem obou typů jsou pak další podmínky, především maximální rozloha obhospodařované půdy do tisíce hektarů a plnění definice mikropodniku právnickou osobou, respektive společně všemi členy společnosti podle občanského zákoníku. Současně má být zřízena i evidence rodinných zemědělských hospodářství spravovaná Ministerstvem zemědělství a užívána Státním zemědělským intervenčním fondem. Účinnost předpokládáme od 1. ledna 2026.
Definice rodinných farem, respektive rodinných zemědělských hospodářství a jejich ukotvení v českém právním řádu je dlouhodobým cílem. Jednání s Ministerstvem zemědělství o podobě tohoto kroku probíhala již delší časové období. Původně se mělo jednat o celý nový zákon, který by však znamenal zásah do řady právních předpisů soukromého a veřejného práva a jeho vytvoření by časově dalece přesahovalo toto volební období, proto bylo přistoupeno k této minimalistické variantě, která věřím, že bude i podpořena, jelikož je to záležitost, která - věřím - bude mít podporu i napříč politickým spektrem. Děkuji za pozornost.

