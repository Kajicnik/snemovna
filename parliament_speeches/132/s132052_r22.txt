File: s132052.htm
Anchor: r22
Date: 32. schůze, 13. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Děkuju za slovo, pane místopředsedo. Jak už jste uvedl, jsme u novely zákona o státním pozemkovém úřadu. Ta novela vychází a sleduje tyto hlavní cíle: jednak zrušení možnosti převodu zemědělských pozemků v zahrádkových a chatových osadách, kdy lhůta pro podání žádosti o převod pozemků v těchto osadách uplynula už 31. 12. 2018 a zbývající žádosti se průběžně vyřizují, a pozemků nacházejících se na území třetích zón národních parků.
Dále je to... Upravujeme stanovení nájemného nebo pachtovného za užívání zemědělských pozemků, a to prostřednictvím vyhlášky Ministerstva zemědělství. Dále upravujeme způsob úhrady kupní ceny, kdy podle navrhované úpravy je kupující nově povinen uhradit plnou výši kupní ceny před podpisem kupní smlouvy. Dále zakotvujeme obecné působnosti Státního pozemkového úřadu v oblasti monitoringu eroze, což navazuje i na nový systém DZESu 5, jedné z podmínek, které shodou okolností včera schválila vláda v rámci nařízení vlády, čili tím vlastně jakýmsi dozorovým orgánem nad touto podmíněností a dodržováním ROZE v rámci zemědělských podmínek bude právě Státní pozemkový úřad. ***
