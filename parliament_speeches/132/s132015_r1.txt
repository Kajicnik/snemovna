File: s132015.htm
Anchor: r1
Date: 32. schůze, 13. března 2025
Speaker: Poslankyně Lucie Šafránková

Speech:
Poslankyně Lucie Šafránková:: Já vaším prostřednictvím, pane místopředsedo, zareaguji tady na pana ministra financí. Mě velice mrzí, že nevystoupil, neokomentoval tento návrh, neřekl nám, co si o něm myslí, nevedl tady tu řádnou rozpravu.
Co je ale velmi důležitý fakt, pane ministře, je to, že vy jste tady slibovali dlouhé a dlouhé měsíce lidem v náročných profesích, že budou moci odejít do dřívějšího nekráceného starobního důchodu dle počtu odpracovaných směn. Pak zničehonic jste se vyspali, stali se nám tady odborníky takzvaně na náročné profese a řekli jste: Ne, nic nebude. Lidi v náročných profesích, kteří jsou vystaveni chladu, teplu, vibracím, fyzické zátěži, vlastně nic složitého nedělají, a tudíž si to nezaslouží. Takhle jste tady s námi... Takhle jste tady se všemi občany, kteří pracují v náročných profesích, totálně vykývali.
Poté došlo k tomu, že jste slibovali nějaký alternativní návrh, který měl být připravený do konce roku 2024. Nic nepřišlo, ticho po pěšině. A teď jste si, protože jste se báli, už jste asi nemohli dále čelit těm tlakům, podali prostřednictvím vašich vládních poslanců tento návrh na penzijní spoření, které je opravdu pouze a jenom dárečkem do soukromých penzijních fondů.
Takže to jenom rekapitulace toho, jak se vedly debaty a jak jste to měli skvěle připravené. Děkuji.

