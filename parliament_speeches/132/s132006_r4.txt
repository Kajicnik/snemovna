File: s132006.htm
Anchor: r4
Date: 32. schůze, 13. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji, paní místopředsedkyně. Já jsem původně myslel, že to nechám na kolezích ze sociálního výboru, ale ono mi to nedá. Člověk musí reagovat, aby to dal do nějakého kontextu, zejména po tom vystoupení teďka pana předkladatele.
Já připomenu, co to je, tohleto, pane kolego, prostřednictvím paní místopředsedkyně. Vy nejprve znemožníte lidem ve třetí kategorii předčasný odchod do důchodu, abyste to potom ex post nahradili tím, že přinesete nové povinnosti pro zaměstnavatele. Co to je za řešení? Vy, kteří říkáte, že děláte pro věci pro podnikatele, pro firmy, tak teďka tady zaměstnavatelům v tomhletom budete dávat nějakou novou povinnost, protože předtím jste tady nějak rozhodli - a i v té koalici nebyla... přece na tom nebyla shoda, to si pamatujeme přece všichni - a vy jste slíbili, že tu shodu vynahradíte tím, že vytvoříte něco nového. To je tohleto. To je první poznámka.
Ta druhá - my se možná k tomu dostaneme přes ty faktické poznámky - nezlobte se na mě, ani já a možná spousta lidí už vám ve věcech, kde měníte parametry toho penzijka, nevěří. Vy jste retroaktivně změnili příspěvek u penzijního připojištění pro lidi, kteří pobírali důchod. My jsme to napadli u Ústavního soudu. Měnili jste to pro stávající smlouvy, pro běžící smlouvy, ani jste dokonce nenechali dojet tu vázací dobu. Kolega se v tom vyzná, tak ví, o čem mluvím. Teďka tady dáváte něco nového a kde mají lidi jistotu, že byste to zase nezměnili? Takže tohleto je ta vaše pozice, kterou jste si natropili vy, jak u tohohle, tak i u stavebního spoření. Měníte podmínky u běžících smluv, tak se nedivte, že vám nikdo nevěří. Děkuju. (Potlesk z řad hnutí ANO 2011.)

