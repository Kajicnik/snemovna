File: s132032.htm
Anchor: r3
Date: 32. schůze, 13. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuju za slovo. Dovolte mi, velmi stručně opět, uvést návrh zákona a připomenout, co jsem říkal v úvodním slově v prvém čtení. Podstatou návrhu zákona je nahradit zákon o finanční kontrole novou právní úpravou, která má za cíl modernizaci, zjednodušení a zefektivnění řízení a kontroly veřejných financí. Funkční pravidla institutu stávajícího zákona jsou převzata, případně v dílčím čase upravena. Ta, která jsou zbytečná, už návrh zákona neobsahuje.
Upravujeme zejména následující oblasti: požadavky na přiměřený a účinný vnitřní kontrolní systém v orgánech veřejné správy, základní zásady, jednoznačnou odpovědnost a konkrétní povinnosti jednotlivých osob při nakládání s veřejnými prostředky, pravidla a postup pro interní audit a povinnost - a to je velmi důležité - koordinace a spolupráce kontrolních orgánů při plánování kontrol a přebírání výsledků kontrol tam, kde je to možné.
Navrhovaná právní úprava předpokládá, že by návrh zákona nabyl platnosti 1. ledna 2026 a účinnosti 1. ledna 2027.
Tento návrh projednal rozpočtový výbor, který je doporučil schválit. Děkuji za pozornost.

