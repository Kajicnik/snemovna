File: s132026.htm
Anchor: r6
Date: 32. schůze, 13. března 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček:: Tak, pane předsedající, děkuju za slovo. No, já se nechci pouštět do nějaké, řekněme, velké politické debaty o tom, kdo jak tento tisk chápe nebo nechápe, já se pokusím udržet pouze ve věcné rovině a nehodnotit tady, kdo koho jak pojmenovává a zostuzuje. Jsou tady jiní lidé, kteří se po té Sněmovně pohybují v pozicích asistentů, kteří vylepují různé plakáty, a nástěnkáři. To je asi na jinou debatu, mně přijde spíše úsměvné. Pak se tady pohybují pistolníci.
Jinak z pohledu DSA, jenom ať to vezmeme na pravou míru. Je to právě přesně naopak, než tak říkáte. DSA jako takový posiluje svobodu slova, je to čistá transpozice. Už dneska si platformy jako takové mohou mazat, co chtějí, a rozhodovat o obsahu. Právě transpozice DSA stanovuje určité mantinely, aby to tak dělat nemohly, takže podle mého názoru jde to spíše naopak než to, co říkáte.
Jinak ta samotná transpozice primárně nehovoří, řekněme, o tom, co je a co není škodlivý obsah. Ona hovoří o nelegálním obsahu. To jsou podle mého názoru dvě úplně rozdílné věci, ale jak říkám, to je na každém z nás, aby si ty věci přečetl a pochopil je, nejenom o tom, co asi vygeneruje nějaký tým asistentů, co se má přečíst. Asi bych opravdu doporučoval si ty věci sám nastudovat. Naopak ten materiál nebo ten tisk se snaží spíše jít tím opačným směrem - nebo aspoň jak to chápu já - aby nedocházelo k omezování svobody slova, a nastavuje určité transparentní procesy.
Opětovně říkám, prostě jde primárně o transpozici. Nevím, kde tam si kdo vyčetl, že jdeme nad nějaký rámec, nebo když tak prosím mi to ukažte. Třeba jsem to nepochopil úplně správně. Děkuju. ***
