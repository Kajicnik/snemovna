File: s132028.htm
Anchor: r7
Date: 32. schůze, 13. března 2025
Speaker: Poslanec Radek Vondráček

Speech:
Poslanec Radek Vondráček:: Děkuji za slovo, pane předsedající. Nevím, jak si mám přebrat tedy poznámku paní kolegyně Langšádlové, že za Foltýna může Andrej Babiš, jestli jsem to správně pochopil. To je jedna věc, která mě zaujala v dosavadní komunikaci.
Druhá - a to cituji doslova - že pan ministr řekl: "DSA posiluje svobodu slova." To tady skutečně zaznělo, je to na stenozáznamu. To je tvrzení, které už patří mezi ty absurdní, a já ho s dovolením využiji na svých sociálních sítích ihned po skončení tohoto projevu.
Jenom pro vás všechny, já už jsem v této věci vystupoval. Já už jsem ty základní argumenty řekl a mimo jiné v tom svém předchozím projevu jsem zmiňoval vystoupení viceprezidenta Spojených států, J. D. Vance, který se vyjádřil velmi kriticky k nařízení Evropské unie, DSA, kdy se vyjádřil v tom smyslu, že Spojené státy budou trvat na zrušení nebo revizi tohoto nařízení, neboť dopadá i na občany Spojených států amerických a představuje politickou cenzuru, která je pro Spojené státy nepřijatelná, a že proti tomu nařízení budou bojovat třeba i formou celních tarifů a podobných, jiných nástrojů.
Na to konto jsem požádal, aby byl přerušen tento bod, abychom měli nějaké stanovisko vlády České republiky, jak se k tomu staví, zda v budoucnosti lze očekávat revizi tohoto nařízení v rámci Evropské unie, případně i jaká bude pozice České republiky. Celé to dopadlo tak, že sice ten můj návrh na přerušení neprošel, nicméně vzhledem asi v souběhu více okolností nakonec prošel jeden z koaličních návrhů, ten bod byl přerušen do příští schůze a skutečně došlo k jeho přerušení. Uběhl tedy nějaký čas, ale já jsem vyslyšen nebyl a žádné stanovisko vlády ani ministra k té situaci ohledně nařízení DSA jsem neobdržel.
Já tedy už jenom v mezidobí chci říct, že se událo spousta jiných věcí v Evropské unii, nejenom u nás, a to nařízení DSA má v sobě zakódovaných tolik sporných míst a tolik otazníků, že bych se přece jenom k jedné věci rád vrátil. Budu citovat pár textů, které jsou k dispozici v prostředí internetu na sociálních sítích.
Stalo se totiž teď nedávno - a je to taková náhoda - že "osoby spojené s nevládní organizací Avaaz, která je financovaná ze zahraničí, která se přímo podílela na vytvoření nařízení DSA" - nevládní organizace Avaaz - "a vedla snahy o umlčení pravicových hlasů v celé Evropě, jsou nyní součástí právního boje proti kandidátu Georgescovi v Rumunsku. Vědí vůbec čeští poslanci, co mají v zákonu o digitální ekonomice schvalovat? Pro investigativce je to další důvod podívat se na pozadí DSA, jak v Bruselu vznikalo, kdo stál v pozadí a tak dále, protože nejde jenom o Rumunsko, ale je to stejná cenzurní mašinerie řízená starými elitami, která byla nasazena v celé Evropě, a dokonce i proti Trumpovi a Muskovi.
Co se stalo v tom Rumunsku? Nevládní organizace Avaaz financovaná ze zahraničí, mimo jiné fondy George Sorose, která se podílela na vytvoření cenzurního zákona EU o digitálních službách pod označením DSA a vedla snahy o umlčení pravicových hlasů v celé Evropě, aktivně pracuje na zablokování rumunského prezidentského kandidáta Călina Georgesca. Rumunská investigativní novinářka Iosefina Pascalová odhalila, že stejná nevládní organizace Avaaz, která cenzurovala konzervativní strany v Polsku, Španělsku, Německu a Francii, je tou, která zasahovala do rumunských voleb. Podporovala snahy o soudní zpochybnění Georgescovy kandidatury. Skupina má za sebou dlouhou historii potlačování pravicových hnutí, rušení stránek a účtů konzervativních politiků, blokování diskusí o masové migraci, a dokonce i koordinaci protipravicových volebních kampaní ve Španělsku, Francii a Itálii. Avaaz se přímo podílel na prosazení zákona EU o digitálních službách." To je ten, o kterém teď mluvíme. "To je zákon, který je využíván k umlčování disentu na internetu. Nyní jsou osobnosti spojené s touto nevládní organizací součástí právního boje proti Georgescovi, přestože v každém významném výzkumu veřejného mínění dosahuje více než čtyřicetiprocentní podpory. Nejde jen o Rumunsko, je to opravdu stejná cenzurní mašinerie řízená stejnými lidmi. To nedělní rozhodnutí ústředního volebního úřadu Rumunska se zapíše možná jako klíčový okamžik do dějin Evropské unie i NATO, z nichž ani jedna se na rozhodnutí přímo nepodílela, ačkoliv vliv obou byl zřetelně cítit. Rozhodnutí rumunského Nejvyššího soudu vyřadit z hlasování další političku, která je označována jako nacionalisticko-populistická, Diana Jovanović Šošoka" - doufám, že to říkám dobře - "se odvolávalo na několik článků rumunské ústavy s tím, že její účast by porušila ustanovení týkající se euroatlantické integrace Rumunska." ***
