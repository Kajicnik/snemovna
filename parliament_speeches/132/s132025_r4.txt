File: s132025.htm
Anchor: r4
Date: 32. schůze, 13. března 2025
Speaker: Poslankyně Ivana Mádlová

Speech:
Poslankyně Ivana Mádlová:: Děkuji za slovo, pane místopředsedo. Já tady mám už jenom pár poznámek k tomu, co tady zaznělo. Je to spíše k té části, která se týká svobody slova, projevu, k velkým obavám, že v podstatě implementace evropského nařízení, té cenzurní smlouvy nebo cenzurního nařízení, jak je pojmenováváno, že skutečně může nějakým způsobem zasahovat do svobody slova a projevu v České republice, protože vlastně jdeme nad rámec tohoto nařízení.
Já jsem zatím nedostala úplně odpověď od pana ministra - věřím, že ještě tak na závěr udělá - jaké blaho nám vlastně přinese tato cenzurní smlouva? Tím nemyslím ty věci, které tady pojmenovával pan kolega Bartoš, ale to, že jdeme nad rámec, používáme tam slova jako škodlivý obsah a tak dále, spíš jak si to představujete, že toto bude implementováno? Jinak v České republice je přece dána hranice svobody slova zákonem. Jsou tam jasně vymezené věci, jako jsou výhrůžky násilím, šíření pornografie a tak dále, a proto se znovu ptám, proč si myslíte, že v demokratickém státě je potřeba cenzurovat a hlídat škodlivý obsah, který jde nad rámec situací a věcí, které jsou již v našem zákoně vymezené?
Protože bohužel se dostáváme tak daleko - a já vyjadřuji vážné obavy - že se postupně dostáváme k nějaké normalizaci a větší cenzuře. Čím dál tím víc slýchávám, a i to vidím, že lidi se uchylují k autocenzuře, opravdu velmi bedlivě hlídají, co řeknou, jestli to můžou říct, kde se to objeví a podobně. Samozřejmě do boje i s těmito v uvozovkách škodlivými názory, které jsou kritikou třeba vlády anebo jiných názorů, vyrazila do boje řada nevládních neziskovek, a jak se ukázalo, tak jsou placené i ze zahraničí.
Já bych tady chtěla ještě poukázat i na předsedkyni Evropské komise Ursulu von der Leyen, protože ona v podstatě ani v této oblasti nezahálí. Nevím, jestli jste měli možnost si přečíst nebo poslechnout její projev kodaňský o demokracii v loňském roce, v květnu 2024, kdy v podstatě sdělila něco jako to, že svoboda projevu je virus, který je potřeba naočkovat, protože určité projevy se dají nebo podobají viru a vyžadují naočkování pravdou autoritami. V podstatě tam prohlásila, že má v úmyslu vytvořit evropský demokratický štít, který by chránil občany Evropské unie před zahraničními on-line dezinformacemi - to jsou prosím citace, to není žádné moje parafrázování - čili ty obavy určitě na místě jsou, co tedy má Evropská unie za lubem, jak dál chce omezovat svobodu slova a projevu, zavírání webů, jak se to bude hlásit a podobně. To, že svoboda slova, projevu je virus, který je potřeba naočkovat, tak to si myslím, že je velmi silný výraz, proti kterému je potřeba se rozhodně bránit.
Já jsem rozhodně z generace, která zažila roky před osmdesátým devátým. Vím, co znamenalo žádat o výjezdní doložky. Zažila jsem to, že když jsem byla v zahraničí, třeba s tím, že jsem závodně sportovala, tak jsme vyjížděli na sportovní utkání do zahraničí, a když jsem se vrátila, tak jsem vždycky musela sepsat zprávu, kde jsem byla, s kým jsem se setkala, zda jsem s někým nemluvila, a musela jsem to odevzdat na kádrové oddělení. Musím říct, že bych se k tomu opravdu nerada opět vracela.
Proto si myslím, že by bylo i na místě na půdě této Sněmovny opravdu zcela vážně vyvolat diskusi o tématu, jak vnímají poslanci, zákonodárci, a možná i na úrovni Senátu svobodu slova a projevu a i tyto výrazy, které pronáší předsedkyně Evropské komise. Koneckonců by se to dalo doplnit i slovy Johna Kerryho, což je bývalý ministr zahraničí Spojených států a senátor, který si na Světovém ekonomickém fóru postěžoval, že je opravdu těžké vládnout, protože lidé si sami vybírají, kam půjdou pro zprávy, což mnohem více ztěžuje samozřejmě dosažení konsenzu.
Tam já bych se skutečně opravdu nerada dostala, aby nám byla indoktrinovaná pouze jedna jediná pravda, ty správné weby a já bych si nesměla hledat informace jinde, tam, kde já uznám za vhodné, a tam, kde si já chci utvořit svůj názor obecný, celistvý, názory pro i proti, protichůdné, prostě pátrat a ptát se. To je přece podstatou člověka, to je přece podstatou svobody člověka, že si neustále celý život klade otázky a hledá pravdy, a nechť k tomu použije weby, knihy, informace, které chce, samozřejmě pokud nejsou, jak jsem říkala, limitovány naším zákonem, což je samozřejmě zcela správně. ***
