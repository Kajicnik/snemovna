File: s132042.htm
Anchor: r2
Date: 32. schůze, 13. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Děkuju, paní místopředsedkyně. Byť tady dneska projednáváme, pane předsedo Babiši, úplně jiný zákon, než který by se týkal těch témat, která jste tady nastolil, tak já tu vaši hru přijímám. Akorát upozorňuju, že v těch 17 hodin budu muset odejít na tu schůzku, kam jste byl taky pozván, takže já tady s vámi klidně můžu diskutovat až do rána na téma obrany a obranyschopnosti České republiky.
Já bych chtěla v úvodu říct, že ty věty o snižování rozpočtu... Nevím, jestli si vzpomenete, byl jste tehdy ministr financí, byla jsem za vámi a chtěla jsem, aby tehdejší Sněmovna - psal se rok 2017 - zakomponovala už tehdy do legislativy ta 2 procenta HDP, protože mně vás bylo líto, že jste v několika vašich koaličních smlouvách měli ta 2 procenta, váš ministr obrany, pan ministr Stropnický, na summitu ve Walesu s panem prezidentem a asi tehdy s panem premiérem přislíbili ta 2 procenta, vy jste si to dávali tedy do vašich jak volebních programů, tak koaličních prohlášení. Já jsem vám jako opoziční poslankyně tehdy chtěla pomoct. Ten návrh zákona jsem předložila, předložila jsem ho jednou v únoru 2017 a pak jsem ho předkládala někdy na konci roku 2017, protože jsem opravdu chtěla - a to je konstantní fakt - aby se plnil náš závazek vůči Severoatlantické alianci, a bylo mi úplně jedno, jestli je v čele vlády pan Sobotka, vy, nebo by tam byl někdo jiný. Prostě bylo to něco, co bylo zapotřebí. Vy jste to tehdy nepodpořili. Chápu, že určitě to bylo složité pro všechny, protože ta veřejnost se musí na nějaké změny tohohletoho typu připravit, na druhou stranu, pokud byste tehdy přijali ten můj návrh zákona v roce 2017, nemusel být ten vnitřní dluh armády tak vysoký. Za dvacet let, kdy se neplnila 2 procenta HDP, se dostal vnitřní dluh armády na 600 miliard korun. V dnešních cenách, když k tomu připočteme inflaci, tak je to, pane předsedo Babiši, 1 bilion korun, který teď té armádě zoufale chybí.
Není pravda, že jsme... že bychom nenavyšovali výdaje na obranu, a víte, proč to není pravda? Vy jste se tady se mnou vsadil, pane předsedo Babiši - a já jsem nad vámi vyhrála, vy jste mi přinesl kytku - že ta 2 procenta nebudou, že je nedáme. A ta 2 procenta jsou. Vy jste se mi omluvil, přinesl jste mi kytku - jenom rekapituluju to, co se tady mezi námi odehrávalo na začátku volebního období - a dokonce i jste mi říkal, že ta 2 procenta do programového prohlášení vlády jsme dávali a chvíli nato jsme posouvali ten rok. To jste tehdy říkal, že vlastně jdeme na 2 procenta dřív a že jste na to strašně zvědavý - v těch stenozáznamech to tady bude - protože my jsme v původním programovém prohlášení měli 2 procenta až pro rok 2025, ne pro rok 2024, jak právě zněla ta sázka s vámi. Děkuju za to, že jste tehdy do té legislativy konečně v roce 2022 ta 2 procenta dali. Jsem za to vděčná všem kolegům, kteří pro to tehdy hlasovali, protože je to cesta správným směrem, ale kdybyste vy uvažovali stejně, jako jsem uvažovala tehdy já v roce 2017, tak už to mohlo platit o pět let déle a byli bychom někde mnohem dál.
K těm nešťastným 10 miliardám korun, pan předseda výboru Metnar, bývalý ministr obrany, ví, že jsem to byla já, která se tady hádala s paní předsedkyní - dneska předsedkyní - Schillerovou o to, aby hned těch 10 miliard vrátili, že se přece nenecháte vydírat od komunistů a že naše koalice vás ráda podpoří v té vratce. Ano, stalo se to na dvě etapy, poprvé jste vrátili 5 miliard v lednu a pak jste vrátili těch 5 miliard na konci března, ale všichni, kdo sestavujete rozpočty, víte, co to znamená. Víte, když se udělá takovýto zásadní škrt do rozpočtu, kde všechny akviziční procesy musí chodit přes takzvané programové financování, souhlas Ministerstva financí, tak pan tehdejší ministr Metnar nemohl vypsat některé zakázky, protože tam ty peníze prostě neměl, a škrtali ve věcech, které se vymstily až o několik měsíců později, jako například byly ty nábory. Proto tam i kritika ze strany pana Babiše - za to, že nábory se teďka nedaří, může Petr Fiala a já - tak není pravdivá, protože tehdy v důsledku těch finančních prostředků, toho škrtu, musel pan ministr Metnar najít někde nějaké zdroje a nemohl si dovolit jet dál v těch plánech, které měl. ***
