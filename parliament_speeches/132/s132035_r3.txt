File: s132035.htm
Anchor: r3
Date: 32. schůze, 13. března 2025
Speaker: Poslanec Petr Letocha

Speech:
Poslanec Petr Letocha:: Vážená paní předsedající, vážená paní ministryně, kolegyně, kolegové, já bych vás rád seznámil a požádal o podporu dvou pozměňovacích návrhů, které jsem nahrál do systému.
Jeden je pozměňovací návrh poslance Petra Letochy, Martina Majora, Šimona Hellera a Michala Zuny. Jedná se o to, že bod 2 v tomto pozměňovacím návrhu vyrovnává přístup policie k údajům Rejstříku trestů a evidence přestupků vedené Ministerstvem spravedlnosti s oprávněními, která již mají jiné bezpečnostní sbory, například Vojenská policie nebo Celní správa. Toto narovnání situace je odůvodněno univerzální povahou působení policie nejen v rámci trestního řízení, ale i v rámci jiných úkolů, které zákon svěřuje Policii České republiky v oblasti ochrany osob a majetku a veřejného pořádku. Lze si stěží představit rozumný důvod pro situaci, ve které by Vojenská policie nebo Celní správa mohly při plnění obdobného úkolu získat údaje z Rejstříku trestů, avšak Policie České republiky nikoliv.
Zařazení přístupu k informacím do režimu § 66 odst. 2 zákona o policii znamená, že údaje bude moci policie, stejně jako v jiných, obdobných případech, získávat jen pro plnění konkrétního úkolu a jen v rozsahu potřebném pro plnění takového úkolu. Navíc se ochrana osobních údajů zpřísňuje použitím § 66 odst. 4, podle kterého musí policie zajistit identifikaci žádajícího policisty i účelu samotné žádosti vždy po dobu nejméně pěti let.
Navržené znění této legislativní úpravy doslova odpovídá formulaci použité ve znění § 12 odst. 1 zákona č. 300/2013 Sb., o Vojenské policii, v platném znění. Podobná formulace se vyskytuje i v § 58 odst. 1 zákona č. 17/2012 Sb., o Celní správě České republiky, v platném znění. Všechny uvedené úpravy mají společné to, že účel poskytnutí údajů definují jako plnění konkrétního úkolu a všechny trvají na omezení přístupu na potřebný rozsah.
Bod 3, jde o legislativně technickou úpravu. Vzhledem k zavedení obecné možnosti získávat informace z Rejstříku trestů a evidence přestupků vedené Ministerstvem spravedlnosti se navrhuje vypustit dílčí ustanovení o téže problematice z § 67 odst. 1 písm. a) a b) zákona o policii. Tato změna je nutná z hlediska systematiky zákona o policii, ale neznamená ztrátu právní možnosti vyžadovat údaje z Rejstříku trestů nebo evidence přestupků pro účely odhalování a šetření přestupku.
Bod 6, jde o legislativně technickou úpravu. Vzhledem k zavedení obecné možnosti získávat informace z Rejstříku trestů a evidence přestupků vedené Ministerstvem spravedlnosti se navrhuje vypustit dílčí ustanovení o téže problematice z § 82 odst. 2 zákona o policii. Tato změna je nutná z hlediska systematiky zákona o policii, ale neznamená ztrátu právní možnosti vyžadovat údaje z Rejstříku trestů nebo evidence přestupků pro účely prověřování přiměřenosti dalšího uchování osobních údajů, odhalování a šetření přestupku, které jí ukládá § 82 odst. 1 téhož zákona.
Článek IX, jde o legislativně technickou úpravu. Vzhledem k tomu, že vložením celkem tří bodů do čl. I došlo k přečíslování dosavadního čl. I bodu 22 na bod 25, je třeba odloženou účinnost korektně vztáhnout na tento bod v přečíslovaném znění.
To by byl jeden pozměňovací návrh, ke kterému se následně přihlásím v podrobné rozpravě.
Pak tady mám také pozměňovací návrh Petra Letochy, Šimona Hellera a Michala Zuny. Jedná se o technickou úpravu chyby, která nedopatřením vznikla v Poslanecké sněmovně při zapracování schválených pozměňovacích návrhů ke sněmovnímu tisku 774 po třetím čtení. Vadný text ustanovení § 97 odst. 7 písm. b), který vyšel v zákoně č. 23/2025 Sb., nebyl předmětem žádného pozměňovacího návrhu, proto je nutné tento text opravit. Zároveň je nutné upravit nabytí účinnosti části dosavadních čl. IV a V, aby korespondovala s vložením nového čl. IV. To je vše. Děkuji za podporu.

