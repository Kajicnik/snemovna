File: s132010.htm
Anchor: r6
Date: 32. schůze, 13. března 2025
Speaker: Poslanec Igor Hendrych

Speech:
Poslanec Igor Hendrych:: Děkuji za slovo. Já bych chtěl reagovat mimo jiné tedy na pana poslance Navrátila, vaším předsednictvím, který nám tady představil nějakou zajímavou novou definici, k čemu ten předdůchod vlastně je. On nám řekl, že se to má primárně týkat lidí, kteří už nechtějí pracovat nebo nemohou pracovat v těžké profesi, ale mohou si přivydělávat. Takhle se s tím počítá, univerzálně to takhle je pro všechny lidi, kteří berou předdůchod? Všichni tito lidé mohou pracovat a přivydělávat si? Takto je to konstruováno? Takhle je to někde napsáno přímo? Já jsem to nikde nečetl. Opravte mě. Kde je napsána definice předdůchodu, že to je pro lidi... jenom pro lidi, kteří už nemohou pracovat a mohou pracovat jenom na nějaký částečný úvazek? Já jsem to takhle nikde nečetl. Vy jste to takhle tady řekl, pane poslanče, prostřednictvím pana místopředsedy.
Takže já bych si to chtěl ujasnit. Já si nemyslím, že to tak je. Může se to týkat některých takových lidí, samozřejmě určitě takoví budou, ale také tady budou lidé, kteří pracovali v těžké profesi a už prostě pracovat nemohou anebo na tom pracovním trhu už na ně... pro ty jejich konkrétní limity, které mají, není zájem dva roky, tři roky před důchodem řádným. To je jedna věc.
Druhá věc je ještě, jak to vlastně počítáte? Teďka tady lidé momentálně, kterým je šedesát zhruba nebo možná padesát osm a tak dál, za jak dlouho našetří ty peníze, aby mohli odejít dříve? Téhleté generace teď, kdy tady tlačí pan poslanec Kohajda na to, abychom to schválili co nejdřív, tak téhleté generace v uvozovkách těch budoucích důchodců se to přece už nemůže dotknout. Tohleto je věc na dlouhou trať. Oni samozřejmě mohou tenhleten režim využívat už dneska a bez ohledu tady na to, co tady navrhujete, ale aby to byl nějaký samospásný instrument, tak to rozhodně ne, protože na to je třeba spoustu let a spíše se to může týkat lidí, kterým je, dejme tomu, momentálně padesát, padesát plus, aby to skutečně mělo efekt, ne těmhletěm současným lidem, kterým je kolem šedesáti zhruba. Děkuju.

