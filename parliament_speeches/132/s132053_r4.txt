File: s132053.htm
Anchor: r4
Date: 32. schůze, 13. března 2025
Speaker: Poslankyně Klára Kocmanová

Speech:
Poslankyně Klára Kocmanová:: Děkuji za slovo, pane místopředsedo. Vážené kolegyně, vážení kolegové, jak už jsem v prvním čtení avizovala, tak předkládám pozměňovací návrhy, které se také týkají přednostního pachtu pro ekologické zemědělství a rodinné farmy. Myslím, že v tomhle ohledu je načase plnit programové prohlášení vlády, usnadnit hospodaření českých malých a středních zemědělců a rodinných a ekologických farem, protože právě ti jsou klíčem k dobré péči o půdu a k udržitelnému zemědělství.
Obdobný návrh už tady představil pan ministr. Já se přiznám, že ta verze, kterou jsem měla já možnost vidět, tak za nás, za Piráty, rozhodně nebyla ideální, protože obsahovala ustanovení, která mohou - oproti záměru zemědělce podpořit - mít spíš opačný účinek. Například tam zavádí povinnost doložit smlouvu o zajištění přístupu k pozemku, který má být propachtován, nebo jiný doklad osvědčující tuhle skutečnost. Pokud vím, nic takového se po jiných pachtýřích nikdy nechtělo a není důvod to požadovat. Obvykle se dohody o přístupu sjednávají až poté, co zemědělec pacht už má, a většinou tahle dohoda není písemná, ostatně ani občanský zákoník písemnou smlouvu nežádá, takže takový požadavek může nesmyslně vyřadit mnoho potenciálně vhodných pozemků, ze kterých by zemědělci mohli mít užitek. Proto jsme za Piráty připravili vlastní návrhy, které mají stejný cíl, ale řeší to trošku jiným způsobem. Tyhle návrhy předkládám ve třech variantách.
První pozměňovací návrh pod číslem sněmovního dokumentu 6115 se zaměřuje na podporu ekologických a mladých zemědělců při pronájmu státních pozemků. Cílem je tedy, aby Státní pozemkový úřad přednostně propachtovával pozemky ekologickým zemědělcům a mladým zemědělcům, kteří stanovené podmínky splňují. Tenhle krok vychází z programového prohlášení vlády, které zdůrazňuje podporu malých a středních farem. Takové změny umožní zjednodušený přístup těchto zemědělců k pronájmu státní půdy a zároveň podpoří generační obměnu v zemědělství a rozvoj ekologického hospodaření.
Druhý pozměňovací návrh pod číslem sněmovního dokumentu 6116 se zaměřuje na rodinné zemědělské hospodářství a jeho podporu. Naším cílem je, aby Státní pozemkový úřad přednostně přenechával pozemky rodinným zemědělským hospodářstvím a ekologickým zemědělcům. Tenhle návrh by měl přímý vliv na rozvoj udržitelného zemědělství a podpořil by malé rodinné farmy, které jsou základem pro rozvoj venkova a místní produkce potravin. Cílem je eliminovat ten historický problém koncentrace pozemkové držby a přednostně podpořit menší farmy a ekologické zemědělce. ***
