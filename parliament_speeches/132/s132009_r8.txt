File: s132009.htm
Anchor: r8
Date: 32. schůze, 13. března 2025
Speaker: Poslanec Vojtěch Munzar

Speech:
Poslanec Vojtěch Munzar:: Děkuji. Já chci zareagovat na pana kolegu Fridricha, vaším prostřednictvím. No, přesně takováhle vystoupení vyvolávají nepodložené obavy. To vystoupení bylo o tom zpochybňování doplňkového penzijního spoření a penzijního připojištění, i co se týká jejich rizik, aby - když to řeknu lidově, jinými slovy - ti, co si spoří, o ty peníze nepřišli. No, víte dobře, že máme zákon o doplňkovém penzijním spoření, kde jsou dané limity pro účastnické a alternativní účastnické fondy, kam mohou, do čeho mohou a v jakých procentech z objemu prostředků, co tam v tom fondu jsou, kam mohou investovat. Podle mě jsou až příliš přísné ty limity, protože... Měl jste pravdu v jedné věci, že buď chceme malé riziko, skoro nulové riziko, a maximální likviditu, ale znamená to, že to je malá ziskovost takového fondu, anebo chceme nějaké přiměřené riziko, přiměřenou likviditu, ale díky tomu se občanům budou zhodnocovat peníze více. Tady dlouhá léta vyhrával přístup nulového rizika, což způsobilo, že některé fondy měly malou výnosnost. Trochu se to zlepšuje, zavedly se i nové, modernější způsoby spoření na stáří a skutečně je pravda, že i ten klient doplňkového penzijního spoření si může vybrat podle svého nastavení, jestli chce konzervativní, vyváženou, nebo dynamickou strategii. Omlouvám se, ale říkat tady na mikrofon veřejnosti a vyvolávat v nich nepodložené obavy z toho, jak jsou chráněny jejich peníze, když máme tady dlouhodobě zákon, tak mi to nepřišlo na místě, a proto jsem se přihlásil s faktickou poznámkou jako zpravodaj. Děkuju.

