File: s132018.htm
Anchor: r5
Date: 32. schůze, 13. března 2025
Speaker: Poslanec Robert Králíček

Speech:
Poslanec Robert Králíček:: Vážený pane předsedající, vážená paní ministryně, pane ministře, já bych částečně navázal na pana zpravodaje. Já jsem čekal, že pokud vláda předloží tento návrh, že budeme diskutovat také o té pověstné transformaci České pošty, že se dozvíme, jak bude transformována, že se nejdříve dovíme ty zásadní kroky.
Bylo to tu zmíněno, zavřelo se 300 poboček, prodávají se budovy, sanuje se nějaký zisk, ta pošta se propadá a neustále nám je řečeno, že bude Česká pošta transformována. Dneska se mluví o tom, že chcete prodat Balíkovnu, nevíme přesně, za jakých podmínek.
Já bych čekal, že právě Ministerstvo vnitra a ministr Rakušan zde vystoupí před tím nebo po tom, co vystoupí pan Vlček, nebo že ta diskuse před tím bude následovat a následně budeme diskutovat o tomto zákonu, ale co jsme se vlastně dozvěděli i ze slov pana zpravodaje? Že jediné, co se stalo, že navýšíme limit, abychom sanovali a prohlubovali ztrátu pošty. Tak to je ta transformace? To je ta reforma? Já postrádám diskusi o tom, jak tedy bude transformována Česká pošta.
Zeptám se pana ministra, jaký je tedy kontext tohoto zákona k té velké transformaci, který slíbil jeho předseda? Děkuju. (Potlesk.)

