File: s132054.htm
Anchor: r8
Date: 32. schůze, 13. března 2025
Speaker: Poslanec Josef Kott

Speech:
Poslanec Josef Kott:: Děkuju za slovo, pane místopředsedo. Já jsem rád za tu definici, kterou tady pronesl pan ministr ve vztahu k pozměňovacím návrhům, které připravila paní kolegyně Kocmanová, protože já se domnívám, že v této novele zákona bychom měli zůstat u toho, co má obsahovat a co chceme vylepšit a co chceme nějakým způsobem posunout dopředu.
Já jsem si připravil... Ještě takhle, jsem velice rád (za) to, co tady řekl pan ministr, že kolega Karel Smetana načetl pozměňovací návrh, který podporuje mladé, začínající zemědělce, protože, jak řekl správně, je to ve shodě všech, ať jakých... Agrární komora, Zemědělský svaz, ASZ, všichni chceme podporovat mladé zemědělce, chceme, aby měli nějaký bonus do toho začátku, takže jestli tento pozměňovací návrh bude nebo se k němu pan ministr přihlásí, jak říkal, tak určitě dostane naši podporu.
Protože jsem byl účasten konference, která se konala v Senátu, tak už předtím jsem připravil dva pozměňovací návrhy, které řeší... Jeden řeší informační povinnost o prodeji a druhý řeší předkupní právo.
Ta informační povinnost... Já vím, že to není do jisté míry žádná věc, která je vymahatelná, ale na druhou stranu určitě je mnoho zemědělských podnikatelů - a můžou být malí, střední i velcí - kteří se dozvědí možná až ve chvíli, kdy jim přijde smlouva do ruky, že daný majitel pozemku tento prodal. Já bych byl velice nerad, jak v prvním, nebo druhém případě, aby se to stávalo tak, že to budou skupovat spekulanti se zemědělskou půdou, kteří pak budou vlastně jenom vydírat budoucího nájemce anebo kteří budou blokovat různé liniové stavby, jak jsme toho svědkem.
To předkupní právo už je o trošku vyšší level. Tam zase je to o tom, že v podstatě bychom byli rádi, aby stávající nájemce dostal možnost tu půdu od toho, kdo ji chce prodat, odkoupit. Zase jsem si vědom toho, že funguje zákon nabídky, poptávky a že tam buď se srovná s cenou, kterou daný prodejce chce, anebo nesrovná, ale aby měl možnost dál pokračovat v hospodaření jako takovém. Jsem velice rád, že ze strany mladých agrárníků v tom Senátu zaznělo, že toto jim chybí, a proto jsem velice rád a budu věřit tomu, že tyto dva moje pozměňovací návrhy, které jsem podal společně se svými kolegy, najdou podporu a možná potom ve třetím čtení se budeme moci bavit o tom, že budou i součástí novely zákona.
Děkuji za pozornost a ke svým dvěma pozměňovacím návrhům, sněmovním dokumentům, se přihlásím v podrobné rozpravě.

