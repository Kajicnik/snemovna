File: s132007.htm
Anchor: r2
Date: 32. schůze, 13. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji, paní místopředsedkyně. No, já mám pocit, že kolega Kohajda si vytáhl krátkou sirku, aby nás tady provokoval, protože on tomu přece sám nemůže věřit, tomu, co řekl. Teďka sice neposlouchá, ale to je jedno. Vy tady... Poslouchá, tak děkuju.
Vy tady přijmete věc, která poškozuje 100 000 lidí v náročných profesích - ještě nějakým prapodivným pozměňovákem - teďka to tady chcete nahradit a máte pocit, že my vám a lidi vám na to skočí? Že v devadesátce tady něco rychle projde, a když ne, tak jsme ty lidi v náročných profesích poškodili my? To fakt nemyslíte vážně. Vy máte pocit, že tady máme jitrnici na hlavě a ostatní mají nevímco. Ne, takhle to není. Vy jste poškodili ty lidi, teďka tady doháníte něco, co jste slíbili si navzájem, koaličním partnerům, aby vám pro to zvedli ruku. My chceme, aby se to projednalo ve třech čteních. Takhle se ty věci mají.
Jak říkám, já jsem vůči všem těmhletěm vašim nápadům vůči finančním produktům à la penzijní připojištění nebo doplňkové penzijní spoření a podobně velmi obezřetný, protože vy jste si zvykli tady měnit pravidla uprostřed hry. Je to sice nepřímá retroaktivita, je to za mě naprosto nepřijatelné, naprosto nepřijatelné. Vy v tomhletom pokračujete, jdete na ruku bankám, zítra si to mimochodem povíme v jiném zákoně, jestli půjdete taky na ruku bankám u těch zbrojařských firem, to se ukáže. Takže takhle se ty věci mají.
Takže, pane kolego Kohajdo, prostřednictvím paní místopředsedkyně, nepřesouvejte na nás vaši zodpovědnost. Vy jste poškodili 100 000 lidí v náročných profesích. Tečka. Ať už tady předložíte cokoliv, tak to už nikdy nedoženete. (Potlesk z lavic hnutí ANO 2011.)

