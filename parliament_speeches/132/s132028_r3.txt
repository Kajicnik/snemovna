File: s132028.htm
Anchor: r3
Date: 32. schůze, 13. března 2025
Speaker: Poslankyně Ivana Mádlová

Speech:
Poslankyně Ivana Mádlová:: Děkuji za slovo. Já budu reagovat na pana poslance Bělobrádka, vaším prostřednictvím, protože jeho poznámky byly určeny mně.
Ano, souhlasím s vámi, že si nemůže každý říkat všechno, co chce, a je to také vymezeno naším zákonem. Já jsem to tady i několikrát říkala a i jsem tady uváděla i konkrétní příklady, čili v tomto s vámi souhlasím.
Citovala jsem předsedkyni Evropské komise a potom bývalého amerického ministra zahraničí a senátora, takže tam ty citace byly naprosto v pořádku.
Co se týče mého kladení si otázky, jestli je pan plukovník Foltýn správnou osobou, jestliže jede celý svůj profesní život v určitém způsobu komunikace, to není samozřejmě v žádném případě žádná narážka na byť jediného vojáka České republiky, ale je to základem personální práce, protože přece musíte mít na každé pracovní místo osobu, která má pro to osobnostní předpoklady a odborné předpoklady, to znamená, že má na to nějaké vzdělání, a že pokud tedy má vést strategickou komunikaci státu, tak umí komunikovat, umí potlačit emoce a nebude vulgárně nadávat občanům této republiky a hloubit kolem něj příkopy.
Je to tak, že já jsem schopná sebereflexe, čili já tady dokážu prohlásit, že já bych rozhodně nebyla schopná velet vojákům a ani policistům v České republice, protože na to nemám předpoklady, a proto jsem celý život ve zdravotnictví, protože to je obor, kde se dokážu velice dobře realizovat a být přínosem pro občany České republiky. (Potlesk.)

