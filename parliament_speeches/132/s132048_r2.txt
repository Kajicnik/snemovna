File: s132048.htm
Anchor: r2
Date: 32. schůze, 13. března 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová:: Děkuju. Jenom k těm náborům, to, co tady zaznělo víceméně od všech kolegů, kteří se tohoto tématu dotkli, tak tady bych chtěla zmínit to, že to není jenom problém v České republice, že opravdu je to problém ve všech aliančních zemích, ve všech evropských zemích, které se potýkají s nedostatkem lidí nejenom kvůli demografickému vývoji, ale samozřejmě i na pozadí války na Ukrajině. Přesně jak to tady říkali kolegové, prostě se do služeb za těchto okolností lidi moc hlásit nechtějí.
K tomu, co tady říkal pan předseda Babiš, tady se spojily dvě věci ohledně pana náměstka Šulce, protože vy jste včera, pane předsedo Babiši, řekl: "Pane premiére, já nevím, jestli víte, co se děje vlastně na rezortu obrany. Víte, my máme takový pocit, že je tam korupce. A víte proč? No protože tady byl pokus nakoupit vozidla Supacat a ta vyrábí LPP Praha. V LPP Praha, podle mých informací, měl podíl pan náměstek Šulc, ano, podíl. A představte si, pane premiére, že v tom rozpočtu na tato auta bylo původně 657 milionů." Já jsem ráda, že to vlastně uvedl na pravou míru, asi aniž by to bylo plánované, pan místopředseda výboru Růžička, který tady jasně řekl, že když jsme tu záležitost na výboru řešili, tak že jsme nechávali ty ceny prověřovat.
Pane Babiši, pan Šulc nebyl v LPP jednatelem, v Modelárně LIAZ byl jednatelem, ale v žádné společnosti - ani v LIAZu a už vůbec ne v LPP - neměl majetkový podíl, takže to jenom aby to tady zaznělo úplně přesně. Jednatelem ano, máte pravdu, v LIAZu byl, ale neměl tam majetkový podíl, a v LPP, za které jste ho napadal včera, tak tam nebyl ani jednatel, ani neměl majetkový podíl. Na výboru pro obranu jsme to řešili, tuhletu akvizici pro speciální síly, opakovaně a myslím si, že jsme to vyřešili ke spokojenosti všech kolegů, kteří to i pak řešili v rámci podvýboru pro akvizice.
Co se týče toho PVO, možná teď mi dovolte, já fakt budu stručná, tlačí nás čas všechny, mě hlavně, protože já musím jít na tu debatu, jinak se budou zlobit zástupci Pirátů jako opoziční strany dneska, že se neúčastním té debaty na téma obrana a nechávám v tom pana premiéra, ale já ještě tady možná jednou uvedu na pravou míru, jak je to tedy s letouny F-35, s protivzdušnou obranou, protože je to tady jedno z nejvíc skloňovaných témat - nákup letounů F-35 - a častokrát bylo zmiňováno, že jde o zbytečnou drahou techniku, a je to bohužel stavěno do nějakého kontrastu s potřebou budovat systém protivzdušné obrany neboli zkratka pévéóčko.
Já jenom bych chtěla říct, že fakt tohle tvrzení je, prosím pěkně, mýtus a není pravda, že by se systém PVO nebudoval, nepřipravoval. Začal se budovat ještě za vás, je součástí plánu, pracuje se na něm, jeho součástí jsou, prosím pěkně, projekty, které jsou již realizovány. Dokonce ať už jde o... Do systému PVO se dají zahrnout i ty MADRy, nejenom SPYDERy, neboli Spiky, ale i ty MADRy. Pamatujete si Stropnického a Karlu Šlechtovou, jak Stropnický říkal, že jí předává MADRy v mašličkách? Tak to už tehdy se řešilo PVO, takže tady opravdu nikdo na PVO nerezignuje, jenom pokračujeme v tom, co jste zahájili vy, protože my to nebereme, že to budeme dělat ode zdi ke zdi. Když vy jste spustili nějaké procesy a rozhodli jste se nakoupit něco, tak my to přeci teďka nebudeme rušit a měnit, aby ta armáda těch platforem měla několik. To by bylo nehospodárné. My pokračujeme v tom, co jste vy započali, a já pevně věřím, že až bude někdo ministrem obrany po mně, tak že bude uvažovat podobným způsobem, protože jestli něco pro tu armádu vždycky bylo smrtící, tak je to to, že nemohla plánovat.
My jsme byli s panem premiérem včera v Žatci, kde, jak víte, tak kromě toho, že tam je brigáda rychlého nasazení, takzvaná Brnka, tak tam jsou Iveca, jsou tam Pandury. Když jsme se bavili s těmi vojáky a bavili jsme se o těch Pandurech, tak oni mají Pandury z různých etap, kdy vlastně se nakupovaly, protože sice se o Pandurech rozhodlo v nějakém jednom výběrovém řízení kdysi, kdysi dávno, ale jak nebyly peníze, tak chodily v různých cyklech, v různých intervalech postupně a nastavit za takovýchhle okolností nějaký rozumný cyklus servisní, modernizační, obnovující je strašně složité, protože tam máte třeba rozdíl mezi prvním a posledním Pandurem nějakých deset nebo dvanáct let.
Ještě zpátky k tomu PVO, tady, pane předsedo Babiši, platí, že dům se staví od základů a ne od střechy. Systém PVO je třeba zasadit do všech těch celkových aliančních prvků. Tady určitě rád uslyšíte, že to je i v rámci nových cétéček, která se budou schvalovat na summitu v Haagu v létě. Tak tam dokonce Česká republika i má ty nadzvukové letouny už jako jeden z těch svých úkolů v rámci capability targets. Často i tady v té Sněmovně se zmiňují ty systémy, Patrioty, které jsou naprosto skvělé, to máte pravdu, stejně jako izraelský Iron Dome. Jak jsem říkala, systém Patriot je úžasný, ale ty náměty jsou prostě ode zdi ke zdi a nemůžeme přeci teďka zahodit to, co tady je, a jít do něčeho nového. Ten systém Iron Dome je specifická izraelská věc, která ale hlavně slouží proti raketám krátkého doletu a minometným granátům, také často raketám, které jsou jednoduše vyrobené teroristy na koleni z nějaké trubky. Tak tohle všechno zachytává ten Iron Dome. Ale upřímně řečeno, já doufám, věřím a udělám pro to všechno stejně jako vy všichni, že něco takového snad tady nebude potřeba chytat v tom vzdušném prostoru, takže by nám to opravdu v tomhle ohledu bylo k ničemu, nehledě na to, že Izrael Iron Dome nikomu nikdy neposkytuje. Jak tady už také bylo řečeno, vaše vláda rozhodla o pořízení systému Spyder nebo SHORAD, říkejme tomu tak nebo tak, je to... Jedná se o jednu technologii, tak přeci nemá smysl, aby země naší velikosti provozovala dva raketové systémy. Bylo by to nehospodárné, bylo by to drahé a je to tedy nějaké rozhodnutí, které byste spíš měli ocenit, to, že držíme kontinuitu s vaším rozhodnutím.
V neposlední řadě podstatná věc, PVO nezahrnuje samozřejmě jen pozemky, jen pozemní síly, ale součástí jsou právě i vzdušné síly. V tomto smyslu nezanedbatelnou součástí naší PVO budou i ty letouny F-35, jak jsem říkala, které díky svému senzorickému vybavení a schopnostem získávat a zpracovávat data o nepříteli umožní eliminovat raketové útoky nepřítele už před zahájením toho útoku. ***
