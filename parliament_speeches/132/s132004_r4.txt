File: s132004.htm
Anchor: r4
Date: 32. schůze, 13. března 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji, paní místopředsedkyně. Vážené kolegyně, vážení kolegové, celá anabáze, která předcházela tomuto předloženému zákonu o povinném příspěvku na produkty spoření na stáří, není ničím jiným než špatně maskovanou snahou o privatizaci sociálního zabezpečení v České republice.
Poté, co Fialova vláda v čele se svým ministrem bank, Zbyňkem Stanjurou, prosadila zavedení pokut za předčasné splacení či refinancování hypotéky, povinné ručení na zahradní traktůrky nebo zpackanou windfall tax, které se banky zcela vyhnuly, jim připravila tento dárek na rozloučenou, který má vynést bratru 2 miliardy korun ročně - 2 miliardy korun ročně, 20 miliard korun za deset let - řečeno s klasikem, korunu vám dá každý, deset korun skoro každý, sto korun vám dá přítel, tisíc korun dobrý přítel, ale dvě miliardy korun ročně, to vám dá jedině ministr bank. Dvě miliardy korun ročně s výhledem donekonečna, to už je slušný balík peněz. To už by snad mohlo být trapné i samotným bankéřům. Viďte, paní poradkyně Horská? Viďte, pane poradce Křečku? ***
