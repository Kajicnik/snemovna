File: s132030.htm
Anchor: r9
Date: 32. schůze, 13. března 2025
Speaker: Poslanec Radek Vondráček

Speech:
Poslanec Radek Vondráček:: Děkuji, pane předsedající. Vážený pane ministře financí, vystoupil jste z pozice ministra, takže si dovoluji vás oslovit přímo a ne prostřednictvím. Já jsem ve svém projevu požadoval stanovisko vlády České republiky - písemné - a dal jsem pro to přiměřenou lhůtu do příští schůze, abych dal poměrně gentlemanský prostor pro jeho zpracování. Vaše vystoupení vůči mé osobě mě překvapilo.
Vy jste vláda České republiky? Nebo vy už jste projednali tu věc, vy to stanovisko máte a vy jste mi ho teď chtěl přečíst? Nebo je pravda, co říkal pan Michálek v Otázkách Václava Moravce, že premiér jste vy a Petr Fiala je tam jenom vaše loutka? Říkal jste, že chcete připojit (?) svůj názor - i na ten jsem zvědavý - ale já bych chtěl stanovisko vlády České republiky, co budou s tímhletím v Evropě dělat, protože jsou ohroženy základní demokratické principy v Evropské unii.
Vzhledem k tomu, že jsem zřejmě nebyl pochopen a byl jsem příliš gentlemanský, navrhuji přerušení tohoto bodu do předložení písemného stanoviska vlády o pozici České republiky k revizi nařízení DSA. (Potlesk poslanců hnutí ANO 2011.)

