File: s132007.htm
Anchor: r8
Date: 32. schůze, 13. března 2025
Speaker: Poslanec Karel Haas

Speech:
Poslanec Karel Haas:: Děkuju vám mnohokrát za slovo, vážená paní místopředsedkyně. Já se pokusím podobně jako ctěný kolega Viktor Vojtko vrátit ve faktických k věcným argumentům.
Dovolím si zareagovat. Já jsem se přihlásil hned po první faktické kolegy Patrika Nachera, ctěného kolegy, protože on nezapomněl - a je to u něj už tradiční argumentace, jenom není dotažená do férového konce - onálepkovat loňskou účinnou úpravu státního příspěvku k penzijnímu připojištění a doplňkovému penzijnímu spoření protiústavností, retroaktivitou a tak dále.
On tady výslovně uvedl, že hnutí ANO podalo ústavní stížnost na tuto úpravu. No, ale nedořekl ten výsledek, tak já vám ocituju z nálezu Ústavního soudu, z plenárního nálezu Ústavního soudu z letošního ledna. Je to nález 18/2024: "Úprava současně nijak nezasáhla do vlastnického práva účastníků třetího penzijního pilíře. Nijak se totiž nedotkla již v minulosti vzniklých nároků na státní příspěvek. Ve vztahu k těmto již vzniklým nárokům nesporně platí ústavní ochrana vlastnického práva, ale zamezila jen vzniku nových nároků do budoucna po uplynutí šesti měsíců od účinnosti nové právní úpravy." Podstatná poslední věta ode mě: "Úprava neporušila ústavní zákaz diskriminace a není ani v rozporu s principy směřujícími k ochraně spotřebitele."
Jinými slovy, Patrik Nacher, ctěný kolega, vaším prostřednictvím, správně začal. Hnutí ANO legitimně jako opozice podalo ústavní stížnost, ale tuto ústavní stížnost prohrálo na plné čáře s těmito argumenty, které jsem citoval ze zmiňovaného plenárního nálezu. Děkuju. (Potlesk z pravé části sálu.)

