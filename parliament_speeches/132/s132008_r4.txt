File: s132008.htm
Anchor: r4
Date: 32. schůze, 13. března 2025
Speaker: Poslanec Jan Hrnčíř

Speech:
Poslanec Jan Hrnčíř:: Děkuji za slovo, vážená paní místopředsedkyně. Já bych chtěl taky zareagovat na to, co tady pan kolega Kohajda říkal. Já bych chtěl připomenout a osvěžit mu trošku paměť, jak to tady vlastně bylo. Když jste mrzačili důchodový systém, když jste zlikvidovali odchody do předčasných důchodů, tak že i když bude někdo dělat o deset let déle a bude odvádět do systému daleko víc peněz, tak v podstatě bude mít trvale krácený důchod, slibovali jste: No, my to vynahradíme, ta kategorie třetí a čtvrtá budou moct odejít do toho předčasného důchodu bez těch sankcí. Zase jste jenom lhali. Teď tady máme takové šidítko, které opravdu je úplně k ničemu, jenom abyste mediálně zalepili ústa kritikům, ale ve skutečnosti to nic neřeší, protože ti lidi budou muset spořit na to desítky let vůbec, aby něčeho dosáhli. Takže to je systém, který jste tady nastolili a prostě jste všechny jenom obelhali.

