File: s132020.htm
Anchor: r3
Date: 32. schůze, 13. března 2025
Speaker: Poslanec Ivan Bartoš

Speech:
Poslanec Ivan Bartoš:: Děkuji za slovo. Máme před sebou tisk, kterým se Česká republika snaží vypořádat s věcmi, které jsme schválili na úrovni Evropské unie, tedy závazky, které vyplývají z Digital Services Actu, ale i další věci, které v některých případech jdou i nad rámec této směrnice.
Já jsem poměrně ocenil ten dopis, který přišel od Svazu průmyslu a dopravy, který hodnotí tu legislativu ve svém návrhu jako potřebnou, je pod tím podepsána řada stakeholderů a věřím, že se český internet, ať už je to oblast poskytovatelů, nebo provozovatelů internetových služeb, s tímto popasuje.
Já bych chtěl možná zmínit... Já jsem měl možnost se před tímto jednáním bavit s panem poslancem Haasem, který spolu s Martinem Baxou, s panem ministrem, předkládali pozměňovací návrh, který je veden jako sněmovní tisk... Teď... Ano, ano, pozměňovací návrh 5734, který se v rámci vypořádání s obsahem, který je na internetu, chtěl podívat na zoubek i nelegálnímu šíření obsahu, ačkoliv - a i z té debaty to vyplývalo - toto míří převážně na streamování služeb a nějaký obsah, přesto ten zákon, jak už to bývá, i ten pozměňovací návrh byl napsán velmi obecně. V tom extenzivním výkladu se dokonce můžeme dostat do momentu jedné webové schránky a jednoho autorsky chráněného obsahu, například fotky z fotobanky, kde by vlastně systém žádosti, který jde směrem na poskytovatele internetu, což nejsou v České republice pouze největší operátoři nebo velcí lokální hráči, ale můžou to být skutečně i malí internet service providers, kterých v České republice máme nějaké nižší tisíce.
Jsem rád, že pan poslanec - a je to informace, která už byla známá - tento návrh bude stahovat, nicméně i zaznívá od něj, že by dále s tímto tématem chtěl pracovat v nějaké komplexnější úpravě. Já bych chtěl jenom upozornit, že i v principech, které jsme prosazovali v DSA, a historicky v České republice to funguje takovým způsobem, že pokud je někdo upozorněn na autorsky chráněný obsah, který se nachází na jeho stránce nebo na nějaké univerzální platformě, jako je třeba internetové fórum nebo nějaké úložiště, tento upozorněný má povinnost - pokud se tedy ten, kdo to oznámí, prokáže, že je majitelem nebo správcem těch práv k tomu autorskému dílu - tento obsah odstranit. Stejně tak pokud se na internetu objevují nějaké obsahy, s kterými jenom nesouhlasí, opět by tam měl být princip tedy nahlašování, notify an action, a pro takovéto zablokování by zde měla být možnost odvolání.
Pan poslanec Haas ale v tom návrhu šel výrazně dál a výrazně jiným směrem, což vyvolalo reakci. Opět myslím, že tato reakce šla od Svazu průmyslu a dopravy, který se velmi negativně k tomuto vyjádřil. Je to věc, kdy v momentě, kdy někdo dokonce předpokládá výskyt nelegálního obsahu, by pomocí předběžného opatření, které míří na poskytovatele internetu, pravděpodobně tedy blokací toho DNS daného serveru, se vlastně mohl domoci zablokování nebo znepřístupnění nějaké stránky, kde buď ten obsah se nachází, nebo se v budoucnu nacházet bude.
Musím říct, že tohleto - kromě snad jedné země, kde je toto možné - považuju za poměrně bezprecedentní zásah, a to hned z několika důvodů. Již historicky v judikátech Evropské unie a evropského soudu zaznívalo jakési vykolíkování byznysových domén jednotlivých hráčů. Poskytovatelé internetu poskytují připojení, tedy ty dráty či ve vzduchu internet, přes který se dá procházet nebo přenášet různý obsah, poskytovatelé úložišť poskytují úložiště, producenti obsahu, který je chráněný autorským právem, copyrightem, pak nějaký content. ***
