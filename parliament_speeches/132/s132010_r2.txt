File: s132010.htm
Anchor: r2
Date: 32. schůze, 13. března 2025
Speaker: Poslanec Stanislav Berkovec

Speech:
Poslanec Stanislav Berkovec:: Děkuji, vážený pane předsedající. Vážené dámy poslankyně, páni, pánové, dovolte technickou poznámku mým dvěma váženým kolegům a opravdu to prosím neberte tak, že bych proti někomu chtěl útočit. Já si vás obou vážím, protože vím, že také jezdíte mezi lidi.
Ta první je o tom politikaření. Víme všichni, ten základ slova parlament - parler francouzské - a v tom anglickém zákonodárství k tomu potom právě přišla ještě funkce té legislativy. Takže my tady... To je naše práce, dělat politiku a politikařit a není to žádná negativní činnost. Takhle já to vnímám.
Druhá poznámka se týká té narážky na Ústavní soud. My už jsme to tady jednou zažili, to trošku vymlouvání na rozhodnutí Ústavního soudu při tom, když jste si zvýšili platy. Já mám jednu praktickou radu a fakt to myslím vážně. Vezměte auto, dojeďte pětatřicet kilometrů, je to... za tři čtvrtě hodiny jste tam z Malostranského náměstí do Vinařic u Kladna. Proti vchodu do nápravného zařízení je více než sto padesát let stará šachta Mayrau. Je tam spolek hornický, je tam skanzen. Běžte jim to tam vysvětlit. Běžte mezi ty bývalé slévače na Kladno, na ty chlapi, kteří pracovali na antikorce, a vysvětlete jim to! Meritum věci zůstává a pojmenovali to tady vážení kolegové Patrik Nacher a další, vy jste prostě poškodili více než 100 000 lidí v těžkých profesích. Běžte jim to pěkně prosím vysvětlit! Děkuji. (Potlesk poslanců hnutí ANO 2011.)

