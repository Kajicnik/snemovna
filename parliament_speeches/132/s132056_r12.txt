File: s132056.htm
Anchor: r12
Date: 32. schůze, 13. března 2025
Speaker: Poslankyně Klára Kocmanová

Speech:
Poslankyně Klára Kocmanová:: Děkuji za slovo. Já budu stručná, protože už jsem o rodinných farmách mluvila v tom předchozím bodě. Ať už budou podpořeny ty mé pozměňovací návrhy, nebo dojde tento zákon do zdárného konce legislativního procesu, tak pro mě bude velkou radostí, protože si myslím, že to je... že prostě tenhle návrh zákona, definice rodinných farem, má opravdu klíčový význam pro budoucnost rodinných hospodářství v České republice. Nejenom to, že staví na dlouhodobé udržitelnosti, to znamená, že budou ty rodinné farmy schopny fungovat i dnes, ale i třeba za dvacet, třicet let, kdy to pomůže nejenom stávajícím farmářům, ale i těm, kteří přemýšlí o tom, jak rodinné hospodářství předávat dál. Myslím si, že to je klíčové.
Přestože si ale velmi vážím toho, že jsme se k projednávání tohohle zákona dostali, tak musím taky podotknout, že některé úpravy v tom poslaneckém návrhu by v praxi mohly být problematické, například požadavek, aby všechny fyzické osoby v rodinném hospodářství byly členy jedné rodiny. Může se to ukázat jako příliš striktní, protože to může vést ke komplikacím, pokud by třeba rodiny musely vyloučit ze spolupráce například sešvagřené osoby nebo v případě rozvodu nebo neštěstí to prostě může být nějaká komplikace. Já myslím, že postačující podmínkou by měla být většina členů jedné rodiny, obdobně jako s tím návrh počítá u právnické osoby, takže možná ještě v rámci legislativního procesu navrhnu nějaká drobná vylepšení. Děkuji za pozornost.

