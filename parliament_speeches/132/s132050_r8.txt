File: s132050.htm
Anchor: r8
Date: 32. schůze, 13. března 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Děkuju za slovo, pane místopředsedo. Toto je skutečně tedy novela lesního zákona č. 289/1995 Sb. Jedná se historicky o nejrozsáhlejší novelu lesního zákona od okamžiku jejího vzniku. Čítá víc jak dvě stě novelizačních bodů, byla připravována několik let a je vyvolána několikerým úmyslem.
Jednak reagovat na klimatickou změnu a tu obrovskou kůrovcovou kalamitu, která postihla Českou republiku v letech 2016 až 2020, 2021. Zohledňujeme tam ty zkušenosti právě z doby kůrovcové kalamity.
Dále se ukazuje, že přece jenom přístupy vlastníků lesů už se výrazně proměnily, zkvalitnily oproti té situaci v devadesátých letech. To znamená, chceme jít cestou, řekněme, liberalizace směrem k nestátním vlastníkům lesů, to znamená, chceme jít cestou pozitivní motivace, snižovat regulace, snižovat administrativní zátěž, ponechat opravdu odpovědnost v rukou vlastníků lesů, hospodářů, kteří sami dobře vědí, jak mají o les pečovat tak, aby ho uchovali pro příští generace.
Samozřejmě reagujeme také na to, abychom snižovali administrativní zátěž. Zjednodušujeme proces zadávání zpracování lesních hospodářských osnov, mění se způsob výpočtu poplatků za odnětí pozemků určených k plnění funkcí lesa. Některé odborné činnosti se přenášejí na Národní lesnický institut, o kterém před chvílí byla řeč. Upravuje se problematika nakládání s lesy ve vlastnictví státu a tak dále. Já jsem tady velmi podrobně ten zákon představoval v prvním čtení, čili považuji za zbytečné jít do nějakých nadměrných detailů.
Dovolte mi, pane místopředsedo, abych využil tohoto prostoru a představil tady dva pozměňovací návrhy, ke kterým se přihlásím potom v podrobné rozpravě. Tím se také do ní hlásím.
Jeden pozměňovací návrh je spíše technického charakteru, který reaguje na skutečnost, že návrh zákona oproti současnému znění zužuje okruh jednání, která lze kvalifikovat jako přestupek neoprávněné těžby a následně je postihnut pokutou. Doplňuje se tam pouze věta o provedení jiné těžby v rozporu s tímto zákonem. Spíše legislativně technická věc, která při té přípravě byla opomenuta.
Druhá věc, kterou chci tady zmínit, tak jsou pozměňovací návrhy, které byly přijaty na jednání zemědělského výboru, což mimo jiné je také možnost vytvářet... sdružovat vlastníky lesů, ty nejmenší vlastníky lesů do společných sdružení tak, aby mohli lépe hospodařit na těch svých rozdrobených majetkových podílech. Toto sdružování vlastníků bylo podpořeno zemědělským výborem, čili je obsaženo v pozměňovacím návrhu už ze zemědělského výboru, stejně jako zrušení omezení pro šířku holé seče na hospodářském souboru přirozených lužních stanovišť.
To, co zemědělským výborem přijato nebylo, a to, co bych tady chtěl velmi krátce představit, je společný pozměňovací návrh, který předkládáme s poslanci Petrem Bendlem, Margitou Balaštíkovou, Oldřichem Černým, Tomášem Dubským, Michalem Kučerou, Karlem Smetanou a mnou. Vzešlo to i z debat, které jsme mezi prvním a druhým čtením vedli zde na půdě Poslanecké sněmovny. Tady děkuju za, bych řekl, konstruktivní přístup ze strany všech poslaneckých klubů.
My jsme řešili tu otázku i právě financování a podpor pro nestátní vlastníky lesů, program (nařízení?) 30 a další a došli jsme zde k dohodě, že by bylo vhodné - a nakonec je to v souladu i s programovým prohlášením naší vlády - aby finanční prostředky, které jsou odváděny do fondu zakladatele ze státního podniku Lesy České republiky tak, aby byly použity na podporu činností, které směřují k naplnění účelu lesního zákona, ale také zákona vodního a také zákona o pozemkových úpravách, čili v zásadě by zůstaly v rezortu zemědělství a plnily ten účel a smysl, tak jak to odpovídá i programovému prohlášení naší vlády.
Toto jsou dva pozměňovací návrhy, ke kterým se potom v podrobné rozpravě přihlásím. Děkuju za pozornost.

