File: s132033.htm
Anchor: r6
Date: 32. schůze, 13. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji za slovo. Dovolte mi, abych se nejdřív formálně přihlásil ke svému pozměňovacímu návrhu, který je v systému jako sněmovní dokument číslo 6356, a dovolte mi, abychom vám ho relativně podrobně vysvětlil.
V této chvíli se v celé Evropě vedou vážné debaty o tom, jak je třeba zvýšit obranyschopnost Evropy jako kontinentu evropských zemí, jak je třeba zvýšit kapacity obranného průmyslu. V pondělí a v úterý mimochodem jsme tomuto tématu s ostatními ministry financí věnovali celkem pět hodin velmi zajímavé debaty.
Naše rozpočtová pravidla jsou ještě přísnější, než jsou evropská pravidla. V této chvíli přicházím s návrhem, abychom naše rozpočtová pravidla doplnili, aby stanovené rozpočtové výdaje mohly být překročeny o výdaje na obranu, které budou vyšší než 2 procenta HDP. Jistě mnozí z nás ví - možná všichni - že podle zákona o financování obrany z dubnové makroprognózy Ministerstva financí, která bude obsahovat i nominální odhad výše HDP v roce 2026, se stanoví ta 2 procenta podle zákona. Nevím, jak dopadnou debaty v rámci NATO, zda se dohodne, že bude povinný příspěvek tři procenta, tři a půl procenta a jak rychle. My to děláme kvůli obranyschopnosti České republiky. Nečekáme na uzavření těch debat. Jsme přesvědčeni - a máme o tom dneska od 17 (hodin) jednat, uvidíme, zda to jednání bude v plném formátu, nebo ne - o tom, že to Česká republika určitě potřebuje, takže my tomu přizpůsobujeme naše vlastní pravidla, abychom do těch stávajících výdajových limitů mohli započítávat pouze výdaje na obranu do výše 2 procenta HDP, a dáváme kterékoli vládě... Ten návrh je na osm let, takže to jsou vlastně tři volební období, toto, další.
Je možnost, pokud Sněmovna schválí vyšší výdaje, než jsou 2 procenta HDP, aby ten rozdíl mezi 2 procenty a skutečnou výší se nezapočítával do výdajů limitu, jinými slovy, aby ty výdajové limity mohly být vyšší. Myslím, že to je docela srozumitelné. To znamená, pokud budou pořád 2 procenta, tak ta klauzule se nevyužije, pokud (to) bude vyšší, tak se může využít. Nemusí se využít, protože to zvýšené financování obranyschopnosti reálně má tři řešení kombinace nástrojů v obecné rovině. První rovina je: snížíte jiné výdaje. Druhá možnost je: zvýšíte výdaje. Třetí možnost: zvýšíte deficit. Já považuju za realistické, že se využijí pouze některé z těchto metod a tento návrh umožňuje vládám, aby to mohly využít při přípravě rozpočtu.
Proč osm let? My jsme deklarovali návrh vlády České republiky, abychom v průběhu pěti let zvyšovali výdaje na obranu tempem 0,2 procenta HDP tak, abychom v roce 2030 dosáhli výdajů 3 procenta hrubého domácího produktu. Myslíme si, že další tři roky jsou potřeba na stabilizaci - pět let je růst výdajů a tři roky na stabilizaci - protože pokud bychom tam to dali přesně na těch pět let, tak co by to znamenalo? Že v roce 2030 by mohla být 3 procenta započtená do výdajových limitů a v roce 2031 už zase ne. Už by tam musela být 2 procenta. Z roku na rok vyřešit rozdíl ve výdajových limitech vyšší 1 procenta - v letošním roce je to 85 miliard, v roce 2030 to klidně může být 100 miliard korun - nepovažuji za realistické.
To je návrh, který mimo jiné budeme konzultovat i v té naší schůzce od 17. hodiny. Když se zeptáte, proč je to relativně na poslední chvíli? No, právě kvůli té evropské debatě. Po pondělní a úterní debatě jsem si takřka jistý, že se nebudou měnit nová fiskální pravidla, která platí necelý rok, Komise bude doporučovat jiný krok. To znamená, ta evropská fiskální pravidla zůstanou stejná, včetně závazku předkládat strukturálně-fiskální plány na čtyři roky. Náš fiskálně-strukturální plán byl odevzdán v řádném termínu loni a mohu říct, že byl schválen Evropskou komisí jako realistický a věrohodný.
Tolik odůvodnění tohoto pozměňovacího návrhu, který má číslo 6356. Děkuji za pozornost.

