File: s132014.htm
Anchor: r4
Date: 32. schůze, 13. března 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji. Opravdu jenom faktograficky, v obou vystoupeních řádně přihlášených poslankyň nezazněly zcela korektní informace.
Tak za prvé, je to poslanecký návrh zákona. Můžeme se bavit o tom, jestli poslanecké návrhy zákona mají mít stejné povinnosti, jako jsou vládní návrhy zákona. My jsme na tu debatu připraveni, ale logicky by pak ten sociální dialog měli vést předkladatelé, ne vláda. Nicméně přesto byl sociálním partnerům tento návrh rozeslán v připomínkovém řízení, ne že ne. Zaznamenali jste určitě i vy negativní stanovisko Českomoravské konfederace odborových svazů, takže není pravda, že se to dozvěděli z tisku. Bylo to v rámci dobrovolného připomínkového řízení, kdy byli osloveni.
Současně není pravda, že ten sociální dialog nevedeme, 18. února jsme to projednávali docela detailně na předsednictvu tripartity, já jsem se toho jednání jako jeden z mnohých zúčastnil.
Tak to jsou jenom dvě faktické poznámky. Nechci polemizovat s obsahem těch vystoupení, protože na to máme každý jiný názor a je to legitimní. Je to součást toho, jak si představujeme, jak řešit důchodové zabezpečení těchto lidí. Děkuji.

