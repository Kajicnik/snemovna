File: s132039.htm
Anchor: r2
Date: 32. schůze, 13. března 2025
Speaker: Poslanec Andrej Babiš

Speech:
Poslanec Andrej Babiš:: Dobrý den, vážení spoluobčané, dámy a pánové, já se už několik dní snažím pozvat pana premiéra na plénum naší Sněmovny, abychom probrali tu problematiku, kterou pan premiér tak strašně chce řešit. My jsme byli pozváni dneska na 17. hodinu ohledně tématu Bezpečnostní otázky a posilování obranyschopnosti České republiky.
Já si myslím, že ta problematika je tak důležitá, že by o ní občané měli vědět. Já jsem tady vystupoval jednou až, myslím, padesát minut, podruhé sedmdesát minut, navrhoval jsem (to) jako mimořádný bod naší Sněmovny a bohužel pan předseda klubu ODS to dvakrát zavetoval.
My bohužel s panem premiérem - na rozdíl od pana prezidenta, který mě přijal a vyslechl a pozval a mluvili jsme hodinu o této problematice - tak nenacházíme společnou řeč. Bohužel to vnímám jenom tak, že na dnes je vlastně připraven v 17 hodin největší předvolební mítink pana premiéra za podpory všech provládních médií a bude to velké. Já jsem panu premiérovi napsal dopis, velice konkrétní, a pan premiér mi odepsal, tak - protože my samozřejmě do médií se dostáváme omezeně - bych chtěl tu svoji odpověď na ten dopis teď přečíst. Je to k obraně, prosím.
"Vážený pane předsedo vlády, děkuju vám za odpověď na můj otevřený dopis z 11. března 2025. Očekával jsem konkrétní argumenty a věcnou reakci, zvlášť když jste opakovaně deklaroval, že vám jde o konstruktivní diskusi o bezpečnosti České republiky. Bohužel, místo toho se jen potvrdilo, že i v takto zásadních otázkách, jako je obrana naší země, nejste schopen opustit svůj obvyklý způsob komunikace, kdy místo odpovědi manipulujete, překrucujete fakta, odvádíte pozornost od klíčových problémů nebo bezostyšně lžete.
Váš dopis, který byl zveřejněn, je plný nepravdivých tvrzení, účelově vytržených informací a pokusů vytvořit falešný dojem, že hnutí ANO odmítá debatovat o bezpečnosti naší země. To samozřejmě není pravda. Hnutí ANO nikdy neodmítalo diskusi o obraně státu, ani navyšování rozpočtu pro armádu, ale odmítá dělat komparz ve vaší nejnovější předvolební kampani, která má za jediný cíl zakrýt naprosto selhání a nulové výsledky vaší vlády na domácí scéně. Ostatně není divu, když váš kabinet má téměř nulovou důvěryhodnost mezi občany a vy sám jste nejméně oblíbený politik na světě, podle zdrojů, které byly zveřejněné a všichni to viděli.
Místo toho, abyste věcně reagoval na konkrétní otázky, které jsem vám položil, tak jste se jim zcela vyhnul. Bez odpovědi zůstaly klíčové dotazy, které zajímají české občany: kde vezmete desítky miliard korun na zbrojení, jak chcete řešit personální krizi v armádě nebo jak budete řešit kontroverze a skandály na Ministerstvu obrany. Nejenže jste tyto otázky ignoroval, ale vaší odpovědí byla směsice nesouvisejících argumentů a zavádějících tvrzení, které jsem nyní nucen uvést na pravou míru. Řazení argumentů bude poněkud nesouvislé a chaotické, ale to je dáno strukturou vašeho poněkud zmatečného dopisu a neuspořádané argumentace.
Uvádíte, že hnutí ANO vyvolalo v září 2022 hlasování o nedůvěře vládě během českého předsednictví v Radě Evropské unie, ačkoliv jsme předtím souhlasili, že to neuděláme. Proč jsme změnili názor, jsem jasně řekl v Poslanecké sněmovně při projednávání tohoto bodu 1. září 2022. Tehdy jsem prohlásil: "My jsme řekli" - cituju - "že nebudeme zkoušet vyvolání hlasování o nedůvěře vládě kvůli předsednictví, ale po tom, co vy jste předvedli nebo nepředvedli v pomoci lidem s energií a samozřejmě v organizovaném zločinu Dozimetr, jsme to museli udělat. A myslím, že kdyby - jako že se to nestane dneska - se to stalo, tak určitě by Brusel s tím neměl žádný problém." Narážel jsem tehdy na vaše katastrofální selhání při řešení energetické krize a také na snahu zamést pod koberec korupční aféru Dozimetr. Dnes mě zpětně mrzí, že se nám vaší vládě nepodařilo vyslovit nedůvěru. Kdyby se nám to totiž podařilo, nemohli byste prosazovat ekofanatický balíček Fit for 55, který z Green Dealu udělal zelenou sebevraždu, která ohrožuje evropské hospodářství a životní úroveň Evropanů. Neprošel by tedy zákaz spalovacích motorů v roce 2035 nebo emisní povolenky pro domácnosti a osobní dopravu. Za tato konkrétní opatření obsažená v balíčku Fit for 55, která jdou proti zájmům naší země a našich občanů, jste si dokonce vysloužil osobní pochvalu od Ursuly von der Leyen a Franse Timmermanse. Pádem vaší vlády by se taky ušetřily dvě a půl miliardy korun, které jste rozházeli za předsednictví, aniž by z něj naše země měla jakýkoliv užitek.
Dále tvrdíte v dopise, že navyšování výdajů na obranu bylo za naší vlády velmi nízké, že bychom nesplnili závazek 2 procenta HDP do roku 2024 a také dočasné snížení armádního rozpočtu během projednávání státního rozpočtu. V prvé řadě je třeba znovu připomenout, že investovat do armády v době ohrožení a geopolitického napětí ve světě, jako to dělá vaše vláda nyní, je poměrně snadné. Zvyšovat armádní rozpočet v době relativního klidu naopak vyžaduje nejen politickou vůli, ale především schopnost efektivně hospodařit s penězi daňových poplatníků, tedy přesně to, čím ODS nikdy nedisponovala. Jak jsem vám již připomněl ve svém otevřeném dopise z 11. března 2025, byla to vláda ODS, která snížila rozpočet armády ze 63 miliard korun na pouhých 41 v roce 2014. Naší vládě se do roku 2022 podařilo rozpočet více než zdvojnásobit na 91 miliard korun. Toliko k tomu, pro koho byla armáda prioritou.
Je zcela vypovídající, že nebýt toho, že Rusko napadlo Ukrajinu, měla vaše vláda v úmyslu rozpočet armády snižovat, a to je zcela nepopiratelné. Když jsme vám v prosinci 2021 předávali vládu, rozpočet Ministerstva obrany dosahoval podílu 1,39 procenta HDP a byl plánován postupný růst rozpočtu i navzdory tomu, že se celý svět vyrovnával s dopady pandemie covidu-19. V roce 2022 jsme naplánovali růst výdajů na obranu na 93 a půl miliardy korun, vaše vláda však 9. února 2022 schválila zákon o státním rozpočtu, kde jste snížili rozpočet Ministerstva obrany na rok 2022 o 5,4 miliardy korun," pane premiére. Za vaší vlády jste náš navržený rozpočet snížili o 5,4 miliardy, dá se to dohledat. "Čerpání rozpočtu Ministerstva obrany tak dosáhlo v roce 2022 pouze 1,34 procenta HDP. Navýšení rozpočtových prostředků jste v rámci tehdejšího projednávání návrhu zákona o státním rozpočtu odmítli a hlasovali jste proti pozměňovacímu návrhu exministra obrany a poslance ANO Lubomíra Metnara, který navrhoval do rozpočtu 5,4 miliardy korun vrátit. To je jen další důkaz vašeho pokrytectví.
Pokud jde o vaše opakované lživé tvrzení, že jsme snížili rozpočet armády o 10 miliard korun kvůli KSČM za jejich podporu státnímu rozpočtu, chci vám připomenout, že tuto částku armáda získala zpět o několik týdnů později, a tudíž dočasné snížení rozpočtu armáda nijak nepocítila." Já nechápu, proč členové vlády a vy dokonce lžete a dáte to na papír do dopisu. "Vaše tvrzení, že jsme armádě sebrali 10 miliard, je tedy další vaší bohapustou lží. Stále navíc trvám na tom, že šlo o lepší variantu, než se domluvit s vaší zkorumpovanou ODS, která podporu podmiňovala daňovými úlevami pro hazardní společnosti." Ano, tak jste řekli: Jo, komunisti vás vydírají, my vás podpoříme, ale tady hazard, potřebujeme něco pro ně.
"Slova Aleny Schillerové, že do roku 2024 Česká republika zřejmě nesplní cíl vydávat 2 procenta HDP na obranu, je další typickou ukázkou účelové manipulace." ***
