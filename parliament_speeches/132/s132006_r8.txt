File: s132006.htm
Anchor: r8
Date: 32. schůze, 13. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: To, co jsme teď slyšeli, byla ukázková manipulace. Co je naprosto zásadní, v této Sněmovně ležel návrh, který by pomohl těm 120 000 lidí, kteří pracují v náročných profesích, mají v nich odpracováno tisíce směn. To, co vy navrhujete teď, je takové šidítko. Bude to pro ně méně výhodné, těch 120 000 lidí mohlo mít tu podporu a pomoc už dávno podle toho, co měli odpracováno, a myslím si, že to tady má zaznít naplno.
My jsme jako Piráti vždycky chtěli, aby to prošlo tak, jak to bylo připravené v tom vládním návrhu, aby náročné profese měly tu úlevu, kterou potřebují, protože to bylo to vyvážení, balancování k té náročné důchodové reformě. Tato skutečnost, že vlastně nebyly zohledněny náročné profese v té celé důchodové reformě ve finále, je jen a pouze vina současné vládní koalice.
Na tom chci ukázat, že když sem někdo bude něco teď házet na opozici, a to kteroukoliv, tak to prostě není pravda. Je to čistá, čiročirá lež. Mohlo to být schválené dávno a to řešení pro 120 000 lidí, kteří pracují v horku, mrazu, prachu, hluku, bylo konkrétně připravené z vládní pozice schválené vládou, ale potom pozměněné, a to zejména od stran ODS a TOP 09.
Poslední poznámka, my za Piráty jsme rádi, že se to bude otevírat, protože tam jsou otázky k těm penzijním fondům. My tam máme připraven návrh, jak řešit ty správní poplatky, které máme dvakrát dražší než Maďarsko a spousta dalších zemí. Opravdu není normální, aby naše penzijní fondy na provozu byly dvojnásobně drahé, čili braly lidem dvojnásobně více peněz než v jiných srovnatelných zemích.

