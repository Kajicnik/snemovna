File: s132009.htm
Anchor: r4
Date: 32. schůze, 13. března 2025
Speaker: Poslanec Patrik Nacher

Speech:
Poslanec Patrik Nacher:: Děkuji. Paní místopředsedkyně, dvě reakce na kolegu ctěného Navrátila, vaším prostřednictvím, tak vy jako poslanci, vy jako vláda něco zkomplikujete a má to zaplatit zaměstnavatel. To je v překladu ten váš přístup. Ještě jednou, vláda něco někomu zkazí, něco někomu zkomplikuje a zachránit to mají zaměstnavatelé. To je pravicový přístup jako noha tedy, musím říct.
Pokud jde o rozhodnutí Ústavního soudu - to je na kolegu Haase - já jsem tady o tom... Já jsem jenom řekl, že jsme dali podání, já jsem neřekl výsledek, ten já nezpochybňuji, ten je veřejný, ale já na rozdíl od vás ctím, byť s ním nesouhlasím, rozhodnutí Ústavního soudu. Ústavní soud rozhodl, abyste tady řešili platy soudců, vy jste tady řešili svoje platy, takže vy se stavíte k rozhodnutím Ústavního soudu velmi zvláštně. Ale já vám tady přečtu, jak Ústavní soud to rozhodnutí okomentoval, že "účastníci III. penzijního pilíře tudíž mohli oprávněně spoléhat na to, že zákonodárci podporu pro účastníky s nárokem na starobní důchod do budoucna nepřehodnotí." Bylo to o tom, že se o tom debatovalo roky, touto optikou, takže o něčem se debatuje roky, takže člověk má předpokládat, že i pro běžící smlouvu mu to má být ukončeno. To je rozhodnutí Ústavního soudu. Tak v tom případě takhle bychom se měli dívat i na platy ústavních činitelů, o tom se bavíme déle než o penzijku, a přesto ten soud rozhodl jinak. Já ho nezpochybňuju, jenom s ním nesouhlasím. Mimochodem, on tam také v té části, pokud jde o to uzamčení, jasně řekl, že to je velmi problematické - vy změníte podmínky a ještě tam ty lidi uzamknete, oni nemůžou odejít, když odejdou, přijdou o příspěvky za předchozí roky - ale zároveň řekl, že to není takové intenzity, aby to porušovalo ústavu. Takže takhle je ten výsledek. Já ho ctím, ale nesouhlasím s ním. A vy v tom pokračujete dál. (Potlesk.)

