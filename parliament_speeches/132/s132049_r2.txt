File: s132049.htm
Anchor: r2
Date: 32. schůze, 13. března 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji pěkně. Já chci jenom opravdu velmi stručně zareagovat přesně na ta slova, že ve věcech obrany a národní bezpečnosti nemůžeme jít ode zdi ke zdi, s tím naprosto souhlasím. Ráda bych připomněla i za Piráty, že přece ve spoustě věcí se můžeme inspirovat i v řadě okolních zemí. Takové Polsko, tam se strany vládní koalice a opozice na spoustě věcí zásadně neshodly, ale právě co se týče strategických rozhodnutí a obrany a bezpečnosti, tak táhly za jeden provaz a táhnou dál a to je podle mě dobrý příklad. Právě proto - a my třeba za Piráty na to jednání dnes jdeme - chceme, ať se o tomhle zásadním tématu, které je vždycky na roky dopředu, bavíme společně, protože prostě jde o Českou republiku.
Já bych ráda připomněla, že za Piráty jsme taky vždycky chtěli silnější společnou, koordinovanou obranu Evropy, teď to připomínáme výzvou Evropa v plné síle. Je to výzva, která směřuje k tomu, abychom jako Evropa zvládli nepředvídatelnost současného amerického prezidenta Donalda Trumpa, protože prostě se neví, co přesně se stane a jak přesně bude NATO dál fungovat. Co žádáme, je, aby výdaje na obranu se řešily klidně i rychleji, to navýšení za nás nemusí trvat celých pět let, ale co chceme - na druhou stranu - je jasný akční plán.
Paní ministryně tam nyní na tu schůzku jde, tak já to prostě jenom velmi stručně shrnu. Chceme vědět, co se za ten navýšený rozpočet konkrétně koupí, kde se ty peníze vezmou a poslední věc, musí tam být pojistky proti rozkrádání. Vidíme to ve zdravotnictví a kontrola hospodaření, která chybí ve zdravotnictví, si myslíme, že má být posílena i na úrovni obrany. Fakt nechceme, aby vznikl nějaký další prostor pro rozkrádání. To je za Piráty. Děkuju.

