File: s127189.htm
Anchor: r7
Date: 27. schůze, 21. ledna 2025
Speaker: Poslanec Michal Zuna

Speech:
Poslanec Michal Zuna: Děkuju za slovo, pane místopředsedo. Dovolte mi, abych tedy navázal tady na tu rozpravu kolem novely zákoníku práce, a jak už tady bylo předjímáno, tak se vyjádřím i k načtení pozměňovacího návrhu, který má za cíl určité snadnější nebo pružnější ukončení pracovního poměru.
Než se k tomu však dostanu, tak mi ještě dovolte, abych vyjádřil i spokojenost nad tím, jak flexinovela zákoníku práce je z dílny Ministerstva práce a sociálních věcí připravená. Já si myslím, že naplňuje ten základní cíl, a to aby pracovní trh byl pružnější, flexibilnější. Je tam celá řada skvělých bodů, některé z nich tady už byly i zmíněny. Já si dovolím také uvést například zkrácení výpovědní lhůty od prvního dne následujícího měsíce na tu kratší variantu ode dne doručení. Já určitě vítám, společně i s mými kolegy, prodloužení zkušební lhůty na čtyři a osm měsíců. Jedna z věcí, která tady ještě nezazněla a určitě ji vítáme, je i možnost dohodnout se na výplatě například v cizí měně, může to být euro nebo jiná, která je listovaná u České národní banky v případě, že se jedná o cizince, kteří pracují v České republice, nebo o české pendlery, což je určitě správně.
Co se týče toho samotného pozměňovacího návrhu, já společně s kolegy máme za to, že pokud novela zákoníku práce tedy má za cíl pružněji reagovat a být... zajistit větší flexibilitu na trhu práce, tak právě tento pozměňovací návrh je ten, který by tomu mohl pomoci. I s ohledem na to, jaká je dnešní doba - je velmi rychlá, dynamická - celá řada společností, a je jedno, jestli jsou to malé, střední nebo velké firmy, tak dnes využívá určitou systematizaci práce, automatizaci, inovace, nové technologie. To je doba, která se nedá srovnávat s rokem 1965, ze kterého stále vychází základy zákoníku práce, takže ten cíl je právě takový, aby zajistil pružnější pracovní trh.
Já musím odmítnout to tvrzení, že je výhodný pouze pro zaměstnavatele. Já tam určitě vidím výhody jak na straně zaměstnavatele, tak i na straně zaměstnance. Tady už padaly i některé konkrétní příklady a jedním z cílů je to, aby se právě třeba při ukončování pracovního poměru nesnažil zaměstnavatel obcházet, řeknu, i zákon nebo hledat nějakou cestu, jak například se zaměstnancem ukončit pracovní poměr, aniž by to pro toho zaměstnance bylo nějakým způsobem zajímavé. My víme, že tady proto tak se například zneužívají i dohody o ukončení pracovního poměru, kdy... Zaznělo to tady z jiných úst, že pokud je zaměstnanec pro někoho nepohodlný, tak ten zaměstnavatel si umí najít nějaké cesty, jak zaměstnance v uvozovkách zatlačit do kouta a donutit ho podepsat dohodu o ukončení pracovního poměru. ***
