File: s127261.htm
Anchor: r2
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuji. Pane premiére, to zlehčování není na místě. Občané u televizních obrazovek musí vyplňovat AML formuláře při kdejakém realitním nákupu, zatímco z vámi dříve spoluvlastněné kampeličky se za vaší vlády vynášely stovky milionů v igelitkách. To je vážná věc, pane premiére.
Pořád tomu nerozumím. Takže já se budu ptát, protože čas běží. Tvrdíte, že jste nevěděl, co se v kampeličce děje. Jak je tedy možné, že z této záložny odešly miliony korun do New Direction už v době, kdy jste byl spoluvlastníkem? Byla to jen náhoda? Opakovaně vás žádám, pane premiére, abyste jako osoba, jejíž jméno Institut Petra Fialy nese a jehož politické zájmy prosazuje, pověřil zodpovědné pracovníky institutu ke zveřejnění kompletního plnění, za které tento institut finanční prostředky od bruselské nadace inkasoval, a to v rozsahu dílo, částka, zpracovatel (Předsedající: Čas.) a datum zpracování. Uděláte to? Pověsíte to na stránky (Předsedající: Čas.) například ODS? Děkuji vám.

