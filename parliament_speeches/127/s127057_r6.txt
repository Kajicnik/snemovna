File: s127057.htm
Anchor: r6
Date: 27. schůze, 21. ledna 2025
Speaker: Poslankyně Helena Válková

Speech:
Poslankyně Helena Válková: Děkuju. Nebudu opakovat to, s čím souhlasím.
Mluvil tady poslanec... pan poslanec Juchelka, paní poslankyně Adámková, ale já teď jsem zmatená. Teď promluvil nikoliv opoziční poslanec, respektive poslankyně, ale koaliční poslankyně.
Rozumím tomu dobře? Obsahově to byla velká kritika předloženého návrhu, ale vy ho předkládáte jako koalice, paní poslankyně, vaším prostřednictvím, paní místopředsedo. Vy jste předložili tuto normu, vy jste ji předložili, vy ji projednáváte a teď ji v plénu kritizujete, a nikoliv měkce, to je tvrdá kritika, čili jinými slovy říkáte: Ten nesmysl, co jsme předložili, pozor, ten nebudeme schvalovat. Nebo bychom neměli schvalovat? Nebo tomu rozumím špatně? Já bych poprosila o odpověď.
Pak v závěru jste, paní poslankyně, vaším prostřednictvím, pane místopředsedo, říkala, že chcete podporu pro své pozměňovací návrhy. Já bych očekávala, že tedy řeknete, v čem ty pozměňovací návrhy alespoň stručně jsou. Od toho je plénum, ale nebudu vás k tomu vybízet, protože to je vaše svobodná volba, nicméně my nejsme povinni reagovat okamžitě na každý pozměňovací návrh, když nevíme, o co obsahově jde.
Ale já se táži, proč tedy koalice, a táži vás, paní poslankyně, vaším prostřednictvím, pane místopředsedo, vůbec toto předkládá? Je to opravdu obava z případné pokuty, anebo jste rozděleni? Tak pokud dostanu tu otázku (odpověď?), kterou předpokládám, že to je obava z pokuty, no, tak to už je trošku pozdě. Děkuji.

