File: s127270.htm
Anchor: r4
Date: 27. schůze, 21. ledna 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Takže ještě jednou zopakuji, můj tweet má znít tedy tak, že proti mediální novele se hlasitě ozývá Kateřina Konečná a hnutí Stačilo! Další důkazy a předkládané změny jdou správným směrem. Tak takto to má znít a takhle to za tím stojím. Komunisté představují prostě riziko pro média veřejné služby. Vždycky to takhle bylo.
Pane poslanče, jak jsem si všimnul, vy máte dokonce doktorát, takže předpokládám, že jste zvyklý prostě pracovat, psal jste nějakou disertaci, s prameny, s texty a tak dále a bezpochyby víte, to je klíčová zásada nejen sociálních věd, že prostě slova spolu utvářejí realitu, to je jako zásadní záležitost. A jestliže prostě Andrej Babiš mluví o médiích veřejné služby tím ne expresivním způsobem, kdyby mluvil expresivním způsobem, to mluví leckdo, ale prostě pokud na ně útočí tím, že tvrdí, že je to provládní propaganda, a pokud její hospodaření hodnotí tak, že je to nenažraná hydra, tak to nejsou jenom dvě slova, to je prostě myšlenkový obraz Andreje Babiše, ve kterém média veřejné služby mají být podřízena vládnoucí moci.
Fakt jsem o tom přesvědčený. Když Andrej Babiš vystoupí a řekne, že média veřejné služby dělají dobrou práci, samozřejmě může dojít k nějakému přešlapu, ale od toho jsou Rady veřejnoprávních médií, aby je prošetřovaly, tak já na to budu mít jiný názor. Ale už tady mluvil mnoho hodin při normálních obstrukcích a všechno bylo ve stejném duchu. Útoky, prolhané, provládní, propaganda a  tak podobně. A naposledy začal zničehonic mluvit o slučování. A to je cesta, která podle mě už znamená úplně reálné ohrožení.
Já vás nepřesvědčím, vy nepřesvědčíte mě v tomto postoji, ale znovu říkám, hnutí ANO pod vedením Andreje Babiše se nevyjadřuje o médiích veřejné služby způsobem, který by nás uklidňoval, že nepředstavuje riziko.

