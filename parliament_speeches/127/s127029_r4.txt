File: s127029.htm
Anchor: r4
Date: 27. schůze, 21. ledna 2025
Speaker: Poslanec Robert Králíček

Speech:
Poslanec Robert Králíček:: Vážený pane předsedající, pane ministře, kolegyně, kolegové, popravdě řečeno, já bych to rozdělil na dvě věci. První věc je ochrana dodavatelského řetězce. Bylo to rozhodnutí vlády, že ho přidala vlastně do té implementace směrnice NIS2, a tady máme výsledek. Za mě to bylo špatně, protože samozřejmě to vzbuzuje nějaké diskuse, ale bylo to rozhodnutí - pojďme k tomu přistoupit pragmaticky.
My jsme byli v minulých týdnech terčem spolu s některými kolegy z ODS nějakých novinových článků, že snad se všichni otáčíme do Číny a podobné hlouposti - my je v ANO zažíváme poměrně dlouho s Ruskem, Čínou, teď si to okusila část ODS. Mohu tady říct, že popravdě řečeno, já se v těch dvou pozměňovacích návrzích, respektive v tom, co prošlo hospodářským výborem a co prošlo výborem pro bezpečnost, ztrácím. Já bych chtěl, aby mi jako poslanci tedy někdo z legislativního hlediska vysvětlil jednu důležitou věc, kterou já tvrdím od začátku, a myslím, že ji zastává celé naše hnutí: my chceme, aby NÚKIB měl pravomoce kontrolovat všechny subjekty, to znamená ve všech úrovních, ať už je to vysoká, kritická a tak dále.
Ale za mě, a domníváme se, a tady se shoduju s Ivanem Adamcem, že finální rozhodnutí musí udělat politik. Vláda musí mít odvahu na to, aby se vyjádřila k bezpečnostním otázkám, a jestliže tato vláda cítí, že některé čínské značky jsou bezpečnostním rizikem, ať je zakáže, ale nese za to plnou odpovědnost, a jakákoliv vláda, ať už to bude jakákoliv příští vláda. Souhlasím s tím, že toto je politické rozhodnutí, a měl by ho dělat politik na doporučení NÚKIBu, bezpečnostní rady, ale nikdo z nás, a myslím, že ani Ivan Adamec, nechce omezit jakékoliv pravomoce NÚKIBu, aby NÚKIB nemohl kontrolovat nějaký subjekt.
Proto říkám znovu a zřetelně: hnutí ANO chce, aby NÚKIB kontroloval všechny subjekty, které jsou v tomto zákoně, aby tam přístup měl, aby je mohl kontrolovat, aby nebyl nijak omezován nikým, ale v té verzi nejvyšší, v té kritické, by měla rozhodovat vláda, a možná i v té vysoké. Pojďme to ještě doladit, ale mělo by to být politické rozhodnutí s plnou odpovědností, kterou za to ta vláda ponese, protože se můžeme dočkat různých arbitráží. Můžeme je prohrát, může tam být miliardové odškodné, ale ano, můžeme to pro tu bezpečnost podstoupit, ale musí to být rozhodnutí za mě politiků, nikoliv úředníků.
A co se týče té části implementace NIS2, já se jenom obávám, že si zakládáme na stejný problém, jako jsme měli s GDPR. My jsme se nepoučili a dnes ten trend se obrací, je to boj proti byrokracii a my tu posouváme některé byrokratické věci. Opravdu jsme si jisti, že nám byrokracie pomůže zvýšit kybernetickou bezpečnost? Nikdo z nás, a věřím tomu ve 100 procentech v této Sněmovně, všech 200 poslanců nikdy nezpochybní to, že musíme investovat do kybernetické bezpečnosti, nezpochybní to, jak kybernetická bezpečnost je důležitá, ale pojďme znovu bojovat proti byrokracii. Máte tam další zákon - bod číslo 8, digitální ekonomika, DSA, ESG, a každý z těchto různých zákonů a nařízení potřebuje dalšího člověka, potřebuje manažera, a kovářova kobyla, jak se říká - zeptejte se Úřadu vlády, jak má naplněno, jakého manažera kybernetické bezpečnosti má, zeptejte se i ve Sněmovně a dalších institucích. Možná se budeme divit, že opravdu kovářova kobyla chodí bosa. Tak berme to s nějakým rozumem, pojďme to ještě mezi druhým, třetím čtením doladit, aby shoda opravdu v té bezpečnosti byla, a pojďme si některé ty věci vyjasnit. A myslím, že ty novinové články jsou úplně zbytečné. Děkuji za pozornost. (Potlesk poslanců hnutí ANO 2011.)

