File: s127203.htm
Anchor: r2
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Já vám děkuji, pane místopředsedo. Pěkný večer, pane ministře, dámy a pánové, já taktéž bych pohovořil krátce o tom pozměňovacím návrhu, jak ho načetla Renáta Zajíčková, 5930. Jest tak? Protože tam jsou v tom systému dva, tak tenhleten je ten správný, protože ty tři, jak bylo řečeno, prošly, ty tři drobné změny prošly v hospodářském výboru, tak je to součástí už toho základního tisku. Neprošel tam ten řidičák.
Než se ale do toho pustím, tak bych chtěl na kolegu Blahu... Tady to je přesně... Ta debata tady ilustrovala to, jak by to dopadlo, kdybychom tam dali všechno to, co chtěla Zuzana Ožanová, takže zkouška z českého jazyka, místopis a tak dále. My bychom byli pro, Zuzana Ožanová by byla pro a kolega by byl proti a teď bychom se tady handrkovali a neprošlo by nic.
Jinak nesouhlasím s tím, že v době navigace to není potřeba. Nevím, pane kolego, prostřednictvím pana místopředsedy, jestli taxíky jezdíte, nejezdíte, jaké máte zkušenosti, jaké aplikace používáte, ale - a já o tom tady chci mluvit - když si zavoláte službu taxi, tak očekáváte nějakou profesionalitu. Když jdete do restaurace, tak očekáváte, že ten kuchař vaří líp než vy, jinak byste si to uvařili doma sami pravděpodobně, předpokládám. Očekáváte nějakou profesionalitu, nějaký výkon, to, že vás doveze, že to nemusíte kontrolovat a tak dále.
Spoléhat se čistě jenom na tu navigaci bez znalosti místopisu, bez znalosti tady tohoto v případě Prahy, to mně přijde slabé prostě. Ten, kdo zná Google navigace nebo Waze, tak ví, že když znáte různé finty v Praze, tak ušetříte i na úkor té navigace, že ta navigace s určitým zpožděním třeba vám tam dá informaci o kolonách, o provozu, o nějaké nehodě, o nějakých trvalých problémech, které tam jsou, a vy o nich víte. To přece není automatismus, že máte navigaci pro někoho úplně v cizím městě, se ten člověk živí převozem lidí. To je to, na co upozorňujeme.
Upozorňujeme na jednak nějaký komfort pro klienty a jednak i nějaká bezpečnostní rizika, a to nejenom z hlediska ohrožení toho zákazníka - i k tomu došlo - ale z hlediska i bezpečnosti silničního provozu. Já nevím, že byste si objednali v restauraci jídlo a ten kuchař by pořád koukal třeba do kuchařky... Na co mít kuchaře, když můžeme si otevřít kuchařku a jet? Tak taky asi tomu nebudete úplně stoprocentně věřit, tak když tu Prahu vůbec nezná a spoléháte se ze sta procent na tu navigaci, tak to fakt není úplně v pořádku, notabene kolik už bylo nehod, že ten člověk kouká do mobilu, tak je to jedno, tak kouká do navigace. To prostě... Nějaké elementární - elementární, ježíšmarjá, elementární - základní znalosti o tom, co kde je, jaké jsou základní trasy, uzlové body, to si myslím, že by vědět měli.
V tom se lišíme, ale právě proto, abychom tuhletu debatu tady nevedli, tak jsme to tam nenavrhli, ale zároveň pak dostáváme vynadáno, že to je příliš jemné a měkké a že to vlastně nepomůže, tak já nevím, schválně mi poraďte - nebo i pane ministře, my jsme spolu o tom mluvili s panem ministrem - jak z tohohle kulatého čtverce vyjít? My chceme pomoct - a na tom se shodneme - té situaci, protože se to úplně utrhlo ze řetězu. Když se podíváte na ta čísla, tak jenom za poslední dobu těch řidičů taxislužby jen 55 procent má české občanství, zbytek je odněkud jinud a velká část toho je mimo země Evropské unie. Nedorozumíte se s nimi, řidičáky mají kdoví odkud a zvyšují se negativní externality, rizika a podobně. Teďka jak to řešit? Tohleto je minimalistická varianta. Podle Zuzany Ožanové to nic nepomůže. My bychom tam dali ještě spoustu dalších věcí, to zase narazí tady na kolegu a další, tak tam máme aspoň tohleto.
Takže o co vlastně jde? Jde o zpřísnění podmínek k získání oprávnění řidiče taxislužby pro řidiče z takzvaně třetích zemí, kde jde o bezpečnost cestujících.
Já bych se pak kolegů mohl třeba zeptat, jestli by svoje děti poslali takovýmhle taxíkem, tím alternativním. To by byla zajímavá věc.
Druhá věc je, že jde o nějakou rovnost podmínek v tom podnikatelském prostředí taxislužby. Já jsem to schválně tady zkoušel, ty aplikace, a samozřejmě, že tyhlety... Já je tady nebudu jmenovat, ať nedělám pozitivní ani negativní reklamu, ale když máte ty oficiální, tak ta cesta je o třetinu dražší, než když to tam šoupnete přes ty... alternativní to nazvu. Dobře, když ten řidič nemusí nic dodržovat a vy si takhle berete lidi odkudkoliv, bez ničeho, za nějakou minimální mzdu, ještě asi ani neodvádíte - k tomu směřujete ten návrh, který prošel (Ukazuje do pravé části sálu.) - ani neodvádíte za ty lidi daně, sociální, zdravotní, tak je to o třetinu, o čtvrtinu levnější, tak se to hojně využívá samozřejmě, ale je to o nějakém narovnání podnikatelského prostředí, otázka bezpečnosti.
Rozumím tomu, že my jako pražští poslanci to vnímáme citlivě, protože se na nás obracejí lidi. Jsem rád, že se toho pan ministr chopil.
Já pak ve třetím čtení vám řeknu nějakou statistiku. To je docela zajímavé, kolik... jak se zvětšil za posledních pět let počet nehod a rizika škod ze strany taxislužby, kde skutečně rok od roku se ta situace zhoršuje. Já teďka nebudu zdržovat ve druhém čtení, ale ve třetím čtení, kdy budu chtít, abyste podpořili tenhleten pozměňovací návrh, tak vám tu statistiku přečtu.
Pak jsou tam samozřejmě i takové případy, když si pak vyjedete z médií, že tam někdo... že byl nějaký řidič z Indie, který tady dokonce jel po chodníku a tak dále, považoval to za úplně v pořádku. To jsou... Já vím, že jsou to extrémy, ale vy očekáváte od řidiče taxislužby, že to je profesionální řidič. Rozumíte mi? To je... Každý má nějakou profesi a vy najednou se dostanete do rukou někoho, kdo tam deset minut něco šteluje na navigaci a sám je závislý na té navigaci. Vy nejste od toho, jako zákazník, abyste kontroloval, jestli jede tu nejlepší, nejrychlejší nebo nejkratší trasu. Vy si máte sednout, čerpat tu službu - za tu pak zaplatíte - ideálně třeba někteří z nás, když jedeme v taxíku, tak i pracovat třeba, tak ale abych pak ještě kontroloval, kudy se jede, nejede a tak dále.
Když jenom stručně řeknu, jsem rád, že aspoň prošly ty tři věci, to znamená spojení člověka s autem, to znamená jméno, příjmení řidiče, nějaké základní údaje o zahájení, ukončení té přepravy, to znamená identifikace řidiče, auta a té jízdy, aby to byla i lepší kontrola z hlediska daní, nově by měl řidič jezdit také ve vozidle, které je psáno na dopravce, se kterým má pracovněprávní vztah. To tady všechno bylo tak ve vzduchu, to všechno prošlo, stejně tak jako (to), že nově bude oprávnění řidiče taxislužby cizincům udělováno pouze na dobu, po kterou má oprávnění pobytu na území České republiky. Teď se to vlastně dává na pět let automaticky, to oprávnění řidiče taxislužby máte na pět let, ale on má tady ten pobyt třeba na rok. To nedává smysl.
Jediné, co neprošlo - a to bych vás chtěl poprosit s Renátou Zajíčkovou a kolegou Zunou a dalšími, Robertem Králíčkem a tak - to je ta podmínka: pro získání oprávnění řidiče taxislužby je řidičský průkaz vydaný u nás nebo v zemích Evropské unie. Ano, není to samospásné, souhlasím se Zuzanou Ožanovou, ale touto optikou - není to samospásné - pak je opakem nedělat nic, tak pak až se něco stane, tak pak bude pozdě. ***
