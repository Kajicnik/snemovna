File: s127077.htm
Anchor: r6
Date: 27. schůze, 21. ledna 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji za slovo. Já bych zůstala chviličku u těch lišek, protože už něco pamatuji. Když jsem začínala svoji lékařskou dráhu, tak v České republice ještě byla aktivní vzteklina. Řeknu vám, že to nebyly hezké příběhy. Očkování, které museli lidé podstupovat při neznámém kontaktu se zvířetem, nebylo ani příjemné a ani rychlé. Říkám to z toho důvodu, že v loňském roce se objevil virus vztekliny na Ostravsku, sice u netopýra, ale buďme realisté.
Jakmile ten virus je v republice, je otázkou krátké doby, kdy se rozšíří v populaci. To, že lišky jsou nejčastějšími přenašeči, je realita. Já samozřejmě k norování mám také svůj názor, protože si myslím, že opravdu norování liščat je dosti v 21. století nehumánní, ale zrušit úplně norování mi připadá trošičku pokrytecké z jednoho důvodu, protože zapomínáme na to, že máme plemena psů, kteří byli k norování speciálně vyšlechtěni. Teď nemluvím jenom o jezevčících, které zná každý, ale třeba jagdteriéři je speciální plemeno, které vzniklo v roce 1933. Znám také videa a to jsou videa, jakým způsobem zrovna tito psi milují norování, takže argumenty, že je to stresuje, ničí a že jsou z toho smutní... Já jsem takového smutného psa ještě nikdy neviděla. Sama určitě ráda podpořím omezení norování lišek v době, kdy mají mláďata. Děkuji. ***
