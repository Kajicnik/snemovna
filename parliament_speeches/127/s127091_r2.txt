File: s127091.htm
Anchor: r2
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuji, vážený pane předsedající. Nemám už čas reagovat na všechny výhrady, ale také úplné nesmysly, které tady zazněly. Paní předsedkyně tady neustále zdůrazňuje, jak ona i odbornice, jak tomu rozumí, ale uvádí jedno tvrzení za druhým, kterým dokazuje, že buďto té skutečnosti vůbec nerozumí, nebo záměrně ohýbá fakta. Tak já pár příkladů tady ukážu. Jak jste se starali o zájmy České republiky? Kdo například schválil proti vůli Občanské demokratické strany Pařížskou dohodu? Nebyla to náhodou vláda ČSSD a hnutí ANO? Nebyl to náhodou ministr Brabec, kdo schválil Green Deal? Nebyl to náhodou Andrej Babiš? Kdo proti tomu od začátku vystupoval? Kdo dokázal revidovat aspoň v některých aspektech Green Deal? Kdo dokázal prosadit do taxonomie jádro? Což vy jste vůbec nedokázali. Kdo se staral o zájmy České republiky? Byli jsme to my a byla to naše vláda, museli jsme napravovat to, co vy jste jednoznačně pokazili, protože vy jste kašlali na zájmy České republiky. Andrej Babiš tady dělal ramena jak bojuje v Bruselu, v Bruselu nevybojoval vůbec nic, maximálně když za něco bojoval, tak za zájmy Maďarska, za zájmy Viktora Orbána. Vaše politika evropská přinesla úplně katastrofální výsledky, stejně jako vaše energetická politika, kdy jste nezabezpečili, absolutně nezabezpečili Českou republiku, a to je ostuda, která se s vámi potáhne ještě dlouho.
Co se týká, já jsem poslouchal velmi pečlivě, co jste říkala v té první reakci, co jste říkala teď, no tak jsem pochopil, že jste tady přiznala, že nejvíce jsme spadli v době covidu i ve srovnání s jinými zeměmi, a to je pravda. Naše vláda měla co dělat, abychom to napravili, abychom opět ekonomiku rozhýbali. Takže spíš byste se tady měla zpovídat z toho, proč jste na tak dlouho a tak brutálním způsobem zavřeli ekonomiku a způsobili tyhle problémy České republice.
Co se týká dalších věcí, já myslím, že jsem tady celkem přesvědčivě na číslech naprosto jasných, veřejně dohledatelných, doložitelných, akceptovaných odbornou veřejnosti ukázal, jak jsme na tom, pokud jde o růst ekonomiky v roce 2024, jak jsme na tom, pokud jde o růst ekonomiky v roce 2025, že očekáváme růst nad průměrem Evropské unie, jak jsme na tom, pokud jde o inflaci, pokud jde o nezaměstnanost, a ta čísla vůbec nejsou špatná. Mluvil jsem také o průměrné mzdě a o jejím růstu a mluvil jsem také o investicích. A k tomu se možná ještě, pokud mě zbyde čas, vrátím.
My jsme tady o těch opatřeních, která dělá vláda, jak už to zaznělo ve vašem dotazu nebo v dotazu pana předsedy Michálka, mluvili ať už já, nebo pan ministr Stanjura - mimochodem, paní předsedkyně, mě potěšilo, že jste tentokrát pochválila pana ministra Stanjuru. To neděláte často, tak to je dobře a vůbec mně nevadí, že to bylo jakoby na můj úkor. Ale my jsme oba mluvili o prorůstových opatřeních. A já k těm, která tady byla zmíněna, jako jsou třeba rekordní investice, tak bych ještě některá připomenul. Připomenul bych třeba nový zákon o investičních pobídkách s jasně vymezenými podmínkami pro přidanou hodnotu. To je přece typické prorůstové opatření, to nemůže zkritizovat opozice ani zleva, ani zprava. Je to také reforma transferu technologií, velmi důležitá prorůstová věc, na kterou se tady taky řadu let čekalo. A neměli jste k tomu odvahu. Jsou to nové vzdělávací programy, to už tu bylo aspoň v nějaké formě zmíněno, je to taky ale třeba národní polovodičová strategie naprosto zásadní i proto, aby Česká republika se zbavila přílišné závislosti na některých odvětvích průmyslu. Je to ale třeba taky národní strategie umělé inteligence. Ano, my tady nemusíme čekat, až začne podporovat umělou inteligenci Trumpova administrativa. My národní strategii umělé inteligence máme a je to třeba také ta zmíněná flexinovela zákoníku práce, kterou sice zesměšňujete, ale kterou vítá naprostá většina podnikatelů a ekonomů. A ještě bych mohl mluvit o modernizaci, modernizaci energetiky a všechny ty věci, které jsme v této oblasti udělali, ale na to už nemám čas. Ale musím se zastavit u jedné věci, která se týká investic. To je pořád, on vám to řekl dobře pan ministr financí, vy pořád zpochybňujete investice do obrany, snažíte se vyčlenit z těch ostatních investic, a když jste z toho usvědčeni, že to je nesmysl, tak si vymyslíte, že investice do obrany, to jsou nějaké ty střely a ty tanky, a to nepřináší nic do budoucna.
Prosím vás, pěkně, vždyť to není pravda. Podívejte se na růst českého obranného průmyslu, podívejte se na to, kolik to vytváří pracovních míst, podívejte se, jakým způsobem se tam rozvíjí výzkum, inovace, pokročilé technologie. To přece nemůžete, paní předsedkyně, vůbec myslet vážně, že peníze, které dáváme do obrany, nepřinášejí nic do budoucna, vždyť to je úplný nesmysl. A podívejte se na státy, které investují hodně do obrany. Vždyť tam to ty pozitivní efekty má, a je to zcela jednoznačné a bude to mít pozitivní efekty i u nás. Poslední poznámka se týká bytů. Ano, máme problémy s bydlením, mladí lidé mají ne úplně pozitivní očekávání, pokud se týká dostupnosti bydlení. Udělali jsme v této věci řadu kroků a další ještě uděláme, protože je potřeba s tím pohnout dopředu. ***
