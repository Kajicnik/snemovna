File: s127157.htm
Anchor: r2
Date: 27. schůze, 21. ledna 2025
Speaker: Poslanec Jan Jakob

Speech:
Poslanec Jan Jakob: Děkuju, pane místopředsedo. Vážené dámy, vážení pánové, dopředu avizuji, že na závěr svého vystoupení dám procedurální návrh stran prodloužení dnešního jednání.
Chtělo by se mi okomentovat opakovaný návrh kolegy Michálka k zařazení na projednání autonomního usnesení, kdy Piráti pak na druhou stranu nám ukazují jak... nebo ukázali, jak ve třech lidech tady zobstruovali jedno jednání až do opravdu nočních, ne-li ranních hodin. Chtělo by se mi, ale komentovat to nebudu.
K meritu mého vystoupení, dovolím si dát jménem všech čtyřech vládních klubů následující návrhy na úpravu programu, tedy ty, na kterých nebyla na grémiu shoda. Prosím tedy, abychom dnes jako první bod zařadili původní bod 9, sněmovní tisk778, návrh zákona o volebních kampaních, ve druhém čtení; hned za něj, tedy jako druhý bod, původní bod 10, sněmovní tisk779, což je návrh zákona související s tím předchozím; hned za něj, tedy jako třetí bod, původní bod 7, sněmovní tisk775, zákoník práce, taktéž ve druhém čtení; dále pak do toho dnešního bodu za bod 150, sněmovní tisk883, zařadit původní bod 8, sněmovní tisk776, zákon o digitální ekonomice, v druhém čtení; dále za bod 40, sněmovní tisk856, zařadit původní bod 23, sněmovní tisk761, což je návrh zákona o některých podmínkách podnikání a o výkonu některých činností v oblasti cestovního ruchu, v prvním čtení; konečně na závěr toho dnešního bloku, tedy za bod 52, sněmovní tisk886, zařadit původní bod 49, sněmovní tisk878, návrh zákona o ochraně přírody a krajiny, jinými slovy Národní park Křivoklátsko. To k dnešnímu dni.
Ke středě, respektive pátku navrhujeme jako první bod bloku třetích čtení zařadit původní bod 166, sněmovní tisk738, což je vládní návrh zákona o České televizi a Českém rozhlase, to je přirozeně ve třetím čtení, když je to blok třetích čtení. Tolik meritorní návrhy.
Zároveň si tedy dovolím dát procedurální návrh, který jsem avizoval, a to abychom v souladu s jednacím řádem stanovili, že dnes budeme jednat i meritorně hlasovat jak po 19., tak po 21. hodině. Pevně věřím, že dnešní jednání bude svižné a že té druhé části ani nebudeme muset využít. Uvidíme. Prosím tedy, abychom o tomto návrhu hlasovali. Děkuji za pozornost.

