File: s127288.htm
Anchor: r9
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Ano, děkuji, paní předsedkyně. Zbyněk Stanjura si žádnou práci s úpravou této daně nedal a na obláčku plující premiér Petr Fiala to po něm ani na chvíli nevyžadoval. Mimochodem, známý scénář, na který budou české veřejné finance vzpomínat ještě mnoho let. A výsledek? Ten jsme se dozvěděli minulý týden v Událostech České televize. Inkaso mimořádné daně u bank za rok 2024 bylo směšných 470 milionů korun, tedy ještě méně než v roce 2023. Ještě větší daňové fiasko, ještě větší škoda pro státní rozpočet.
Já se proto ptám, jak jste, dámy a pánové, s těmito výsledky svého ministra financí spokojeni? Hádáme se tady často o desítky nebo stovky milionů korun a přitom si nyní bez zdvižení varovného prstu necháte utéct desítky miliard od zahraničních bankovních domů? Chci vědět, jakou odpovědnost z tohoto selhání klíčového ministra vlády hodlá vyvodit premiér Petr Fiala a jakou tato Sněmovna. Znovu opakuji, jedná se o opakované a neřešené selhání, které bez přehánění představuje největší daňové fiasko v dějinách České republiky a podle mého názoru dosáhlo parametrů mimořádné hospodářské škody. Poslanecká sněmovna by se mu proto měla neodkladně věnovat. Žádám proto o zařazení dalšího mimořádného bodu, s názvem Windfall tax u bank jako mimořádná hospodářská škoda.
Teď k nezlevněným potravinám, Česká republika podle včera zveřejněné prognózy Ministerstva financí v loňském roce opět stagnovala. Podle nedávno zveřejněného indexu prosperity a finančního zdraví se propadla za necelé tři roky z příznivého devátého místa v rámci EU o šest pozic na místo patnácté, v dílčím ukazateli hodnotícím ekonomickou kondici dokonce na pozici číslo 23, tedy téměř na chvost. Situace je o to závažnější, že nejde o ojedinělý žebříček, ale o další v celé řadě mezinárodních srovnání a průzkumů, kde ztrácíme dech a propadáme se doslova jako lyžař zavalený ve sněhové lavině hlouběji a hlouběji. ***
