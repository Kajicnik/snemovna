File: s127123.htm
Anchor: r8
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážený pane místopředsedo. Vážená paní ministryně, úvodem chci říci, že v žádném případě nezpochybňuji nutnost modernizace naší armády. A v této souvislosti se chci zeptat na otázku projektu hlavní bojový tank? Je to projekt, kdy je záměr pořídit 77 kusů tanku Leopard typu 2A8. V poslední době nejen já jsem zaregistroval vyjádření, která ve mně vyvolávají otazníky týkající se realizace tohoto projektu. Na jedné straně vyjádření na konci listopadu roku 2024, kdy náčelník generálního štábu Karel Řehka uvedl, že na německé tanky Leopard nemáme peníze. Současně měl žádat o odstoupení od projektu a důvodem bylo to, že měl obavu, zda je dostatečně zabezpečeno financování tohoto projektu. Dle vyjádření Ministerstva obrany náčelník generálního štábu svůj postoj později přehodnotil a odstoupení od realizace projektu již nepožadoval. Smlouva na nákup německých tanků Leopard 2A8 měla být původně podepsána do konce loňského roku a Ministerstvo obrany přesto údajně stále ještě jedná s výrobcem tanků a hledá řešení, jak tank pořídit, aniž by se musely pozastavovat další modernizační projekty.
Chci se vás, paní ministryně, zeptat a dovědět se odpovědi na následující otázky: za prvé, zda stále pokračuje projekt hlavní bojový tank? Otázka druhá, o jakém počtu tanků tohoto projektu se teď jedná? Otázka třetí, kdy je předpoklad uzavření smlouvy? A za čtvrté, zda stále v případě uzavření smlouvy by platily původní termíny dodání, což jsou roky 2027 až 2030? Děkuji za odpovědi.

