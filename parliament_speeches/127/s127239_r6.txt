File: s127239.htm
Anchor: r6
Date: 27. schůze, 21. ledna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji. Vážený pane místopředsedo, kolegyně, kolegové, už jsem několikrát chtěla na faktickou, vždycky jsem ji odklikla, že tedy nebudu vystupovat, ale přece jenom mi to nedalo a vystupuji. Co se týče té zodpovědnosti, víte, já jsem byla překvapená, protože v minulém bodě, v minulé interpelaci jste právě říkali o zodpovědnosti ministrů, říkal to kolega Bartoš, vaším prostřednictvím, o tom, že mají nějakou odpovědnost za to, že řádně ta ministerstva nedigitalizují. A tady se divíte, když kolega Nacher řekne, že tedy nějakou zodpovědnost má i váš kolega Hřib, protože to prostě nefunguje. Je to, prosím vás, úplně stejné. Tak se nedivte. Vy jste to říkali v předchozím bodě. Není to tak dlouho, takže byste si na to mohli i vzpomenout.
Velmi se mi líbila noticka, kvůli které jsem se přihlásila, kolegy Michálka, že kolega Gazdík byl ministrem, že se toho vzdal kvůli kauze, že to byl dobrý krok. Vážení, byl, ale ještě lepší by byl, kdyby se vzdal své funkce i Rakušan, když tady byla kauza s jeho šifrovaným telefonem. Neměříte stejným metrem.
A co se toho týče, že kolega Michálek měl vystoupení v České televizi, to je sice možné, ale bylo by lepší, kdyby bylo tady na plénu, abychom o tom mohli diskutovat, když měl k tomu ty výhrady už tehdy. Možná by to bylo lepší a teď bychom už byli u dalšího bodu. Děkuji za pozornost.

