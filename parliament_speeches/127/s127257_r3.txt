File: s127257.htm
Anchor: r3
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Já věřím, že se veškeré informace, které požadujete, dovíte na vašem zasedání Stálé komise pro kontrolu činnosti Úřadu pro zahraniční styky a informace a tam je v neveřejném formátu určitě prostor pro to, aby se všechno projednávalo.
Já znovu bych chtěl občany České republiky ujistit: všechny naše bezpečnostní a zpravodajské služby pracují profesionálně, bez problémů. Žádné personální odchody jejich činnost neohrožují. Nenahrávejme cizím mocnostem a všem, kteří to nemyslí s naší zemí dobře tím, že budeme veřejně zpochybňovat jejich činnost, dávat za pravdu nějakým zprávám, které se někde objevují. Ano, lidé odcházejí, odcházejí ze zpravodajských služeb, je to zcela normální. Jiní tam zase přicházejí, ale dobře fungující zpravodajskou službu toto žádným způsobem neohrožuje. Já tady nebudu nic potvrzovat ani vyvracet, já jsem se zachoval tak, jak se má zachovat předseda vlády, ale zachoval jsem se taky tak, jak jsem měl zachovat každý odpovědný politik.
Máme vytvořeny mechanismy kontroly, kterými kontrolujeme naše zpravodajské služby a bezpečnostní orgány, máme na to vypracovány režimy neveřejné, které vlastně brání tomu, aby se informace, které nepatří do toho veřejného prostoru právě z důvodu ochrany bezpečnosti, obrany naší země, aby se do něj nedostávali, a toto bychom všichni měli respektovat.
Myslím, paní poslankyně, že mi rozumíte, že chápete, o co jde. Že se sice snažíte tady vést nějaký politický boj, ale tohle zrovna - tohle zrovna fakt není téma, kde bychom ho vést měli. Myslete na bezpečnost České republiky a myslete v tomto smyslu na naše národní zájmy. A jednejte tam, kde vám to přísluší a kde určitě budete mít i moji podporu (Předsedající: Čas.), abyste se na tyto věci ptala.

