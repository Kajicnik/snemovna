File: s127116.htm
Anchor: r8
Date: 27. schůze, 21. ledna 2025
Speaker: Poslanec Jiří Strýček

Speech:
Poslanec Jiří Strýček: Dobré odpoledne, vážený pane předsedající. Vážený pane ministře, pan premiér nám tady neustále tvrdí - byli jsme toho už svědky v posledních interpelacích - jak je vláda úspěšná, jak je všechno zalité sluncem. Dle mého názoru je to však trošku jinak, protože - nasvědčují tomu i poslední zprávy, které se objevují v tisku, a jen to potvrzuje to, že čísla často nejsou fakta. Určitě jste v médiích zaznamenal zprávu o hromadném - a podotýkám znovu - hromadném propouštění v českých firmách, jako je Spolana, Mitas, Dr. Oetker a tak dále. A jako jeden z důvodů se shodně uvádí neefektivnost a ztrátovost výroby, kde se mimo jiné promítají i vysoké ceny energií, které zůstávají nadprůměrné ve srovnání s okolními státy. Velcí spotřebitelé v ČR mají podle Eurostatu snad čtvrtou nejvyšší cenu energií v Evropské unii. A když se podíváme za oceán, například v USA, tak ta cena u nás je dvaapůl- až třikrát vyšší. U nás než v USA.
Já se nechci v rámci limitovaného času pouštět do nějakých statistik, ale problém vysokých cen energií se táhne jako červená nit naším průmyslem a způsobuje problémy našim firmám. A bude se to nadále promítat i se zpětným dopadem. Já jsem četl nějakou - v nedávné době nějaký průzkum ohledně cen energií a 15,5 procenta z dotazovaných firem uvedlo, že v důsledku vysokých cen energií, kvůli kterým nezbývají prostředky na investice, dochází ke stagnaci firem. 4,3 (procenta) pociťuje, že se situace zhoršuje, a 4 procenta, že budou nuceny ukončit činnost. Pane ministře, proč jste v době nastupující energetické krize nezastropovali ceny energií u výrobců, jak navrhovalo hnutí ANO? Proč jste například nevrátili poplatek za POZE alespoň na úroveň roku 2021, jak navrhoval Svaz průmyslu a dopravy? A proč jste nepodnikli všechny možné kroky (Předsedající: Čas.), aby k těmto krokům a krachům našich firem nedocházelo? Děkuji.

