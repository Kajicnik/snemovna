File: s127121.htm
Anchor: r2
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Tak děkuju. Začnu, co je činěno naším rezortem, jakým způsobem se připravujeme. Tak znělo, pokud jsem správně pochopil, to hlavní, na co se pan poslanec ptal. My máme samozřejmě zahájenou analýzu všech nezbytných legislativních, technických, operativních potřeb týkajících se změn současného systému. Chtěl bych říci, že to rozhodně není jenom Ministerstvo vnitra. Bude se to týkat samozřejmě i právních aspektů zasahujících do gesce Ministerstva spravedlnosti. Takže nejsme rozhodně tím jediným rezortem, který se připravuje. Proto je tady celkově ten akční plán, který popisuje nejrůznější kroky.
Většina opatření jde cestou zpřísnění azylové praxe. To se jedná například o zavedení povinného hraničního řízení, což říkám, to je právě to, co přece všichni chceme, to je to zpřísnění, zefektivnění návratového procesu, snížení standardu přijímání v případě sekundární migrace, to znamená zamezení sekundárním migračním proudům po Evropě, jednoznačně pozitivní trend a jednoznačně něco, co stabilitě migrační situace v Evropě může pomoci.
Vy jste zmínil, a máte pravdu, Eurodac, a není to jediný systém. Jedná se o propojení příslušných informačních systémů v migrační oblasti. Ten Eurodac není jediný. A ten dokument Akční plán realizace dílčích opatření vedoucí k zamezení zneužívání azylu v nelegální migraci je mimochodem veřejně přístupný, čímž to teď říkám, na webu Ministerstva vnitra České republiky.
Co se finančních nákladů týče, tady bych chtěl jenom upozornit na to, že ten akční plán vzniká právě z toho důvodu, abychom mohli čerpat na to alokované evropské zdroje, a předpokládá se, že účast, finanční účast, respektive spoluúčast na tom by z českých zdrojů měla být ve výši 25 procent. Zbytek má být hrazeno v rámci celkové evropské implementace zpřísňujících opatření v oblasti ilegální migrace. Evropa, Evropská komise, nejenom Česká republika, si samozřejmě většinově uvědomuje, a nezávisle na tom, jaké vlády, jakou barvu v té či oné zemi mají, tak si samozřejmě uvědomují, že řada těch opatření se zpřísnit musí. A dokonce i ty země, které se třeba vyslovovaly verbálně, anebo i hlasováním proti přijetí této podoby migračního paktu, tak samozřejmě v té implementaci zpřísňujících opatření také pokračují a pracují na ní.
I když se podíváme třeba na sousední Polsko, tak samozřejmě že polská vláda v rámci svých kroků pro zpřísnění imigrační politiky tam dává i ty věci, které jsou obsaženy v tom migračním paktu. A tam se musíme shodnout, abychom byli schopni racionálně a objektivně diskutovat. To jsou zpřísňující věci. Žádná z těch legislativních částí, která se připravuje a bude projednávána v rámci zpřísňujících podmínek, žádným způsobem se nedotýká té zmíněné solidarity, která tady je.
A žádný takový přepočet skutečně, který vy jste zmínil, tady neexistuje. Drtivá většina těch prostředků bude čerpána na implementaci těch opatření, a tady mám ten přesný termín, ze společného rozpočtu na ochranu vnějších hranic. A musím říci, že stále ten náš příspěvek 25 procent bude opravdu levnější, než kdyby přestal existovat volný prostor a my jsme museli každou svoji státní hranici, neprodyšně zavřenou, platit z vlastních státních zdrojů.

