File: s127261.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: To je možná moje chyba. Já o žádných penězích v igelitkách, které se někam nosí, nevím. Jestli takové informace máte, tak je určitě poskytnete těm, kteří se tím mají zabývat.
Spekulace ohledně údajného sponzoringu think tanku Pravý břeh byly v minulosti opakovaně vysvětleny veřejnosti, vám. Tato kontrola nepřinesla v tomto ohledu žádnou skutečnost. Já chápu, že nevíte už, co byste na nás vymysleli, tak se chytáte této staré kauzy, ale taková příležitost se vám nenaskytne, protože tam prostě nic nového není, ani nic takového, co by bylo skutečně podezřelé. Pokud tento finanční ústav provedl něco, co nebylo v souladu se zákonem, tak se to jistě vyšetří. Kontrola ČNB se zabývala detailně fungováním tohoto ústavu, ale nepřináší žádná fakta, ani nemůže, která by směřovala k mé osobě, k Občanské demokratické straně nebo k Pravému břehu.
Myslím, že je opravdu nevkusné naznačovat, že nějak souvisí financování ODS nebo Pravého břehu s nějakými hotovostními transakcemi, které tam asi probíhaly. Uvádět takovou spojitost je čistá lež a je to zlý úmysl, neexistuje pro to žádný důkaz. A já znovu říkám, kdo dává hotovostní transakce, ke kterým asi docházelo v tomto finančním ústavu, do souvislosti s Občanskou demokratickou stranou, tak veřejně, veřejně lže. To je všechno, co k tomu mohu říct.

