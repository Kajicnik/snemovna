File: s127182.htm
Anchor: r2
Date: 27. schůze, 21. ledna 2025
Speaker: Poslanec Radek Vondráček

Speech:
Poslanec Radek Vondráček: Děkuji. Já jsem se přihlásil v podstatě s velice podobnou faktickou poznámkou. Kolega Jakub Michálek tady v podstatě uvedl, že hnutí ANO a ODS podporují lživé kampaně. To je prostě lež, to je obrácení pravdy naruby. To může být klasická ukázka, co se děje ve volebních kampaních. Já to považuji za v podstatě urážku, za to, že se snad hnutí ANO už chystá lhát v předvolební kampani. Může to mít dopad na voliče a nějaký...
Já samozřejmě vím, že tady to je tvrdý střet názorový v Poslanecké sněmovně a normálně se dál spolu budeme bavit, ale najde se někdo, kdo podá podnět na úřad do Brna, že někdo hrubě lhal v kampani, a už si to potom žije vlastním životem. Já si navíc dokážu úplně představit příspěvek na facebooku Pirátské strany, že hnutí ANO s ODS jsou domluvení a snaží se prosadit lživé a nepravdivé kampaně. Takových titulků já už jsem viděl.
To prostě patří k té věci a my to nemůžeme regulovat. Já jsem bytostně přesvědčený, že to není nejšťastnější nápad, a když ten zákon jinak je řešitelný, jsou tam spíš nějaké technické změny, tak to pojďme dát pryč. Nechme to, nechme tam úpravu, že lhát se nemá, kampaň má být pravdivá a neposílejme referentům do Brna podněty k tomu, co mají řešit. My abychom pořád přemýšleli potom v kampani jako představitelé politických stran, které mají spolu soutěžit - a máme to přímo v ústavě - abychom každých deset minut přemýšleli: tak a za tohle někdo napíše do Brna, tohleto jsem ještě řekl dobře a tohle už budu podávat nějaké vysvětlení. O to mi jde. Děkuju za pozornost.

