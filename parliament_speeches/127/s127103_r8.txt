File: s127103.htm
Anchor: r8
Date: 27. schůze, 21. ledna 2025
Speaker: Poslanec Pavel Růžička

Speech:
Poslanec Pavel Růžička: Děkuji, paní předsedající. Já bych zareagoval na pana zpravodaje, který tady tu svoji, tu závěrečnou zprávu opravdu řekl tendenčně. "Hluk střelby slyšeli studující v učebně číslo 420 a vyšli se podívat na chodbu směrem k učebně 423. Jeden ze studujících pokračoval až k ní. Následně při útěku byl hledanou osobou usmrcen. V okamžiku, kdy s dalším studujícím uviděli hledanou osobu se střelnou zbraní, začali chodbou utíkat zpět do učebny."
Tlumiče. Všichni na univerzitě slyšeli, že se tam střílí, všichni, včetně brokovnice, včetně ručních zbraní. Je divné, že pan zpravodaj říká jenom to, co se mu hodí. Takže tlumiče na Filozofické fakultě neměly vůbec žádný vliv. Možná díky nim přišlo o život daleko méně lidí, kteří by, když by byla střelba bez tlumiče, vběhli na chodbu a uvedený vrah by je měl blízko sebe.
K tomu úvodu v Hostouni: já nejsem lékař, ale pan rada Vacátko, ten by asi moc šťastný nebyl. Pokud se tam neprovede ohledání dané osoby a nechá se tam osoba dvě hodiny nebo víc jak dvě hodiny ležet bez toho, aniž by se vědělo, že tento člověk byl zastřelen... Já bych se chtěl zeptat kolegy Maška, on je lékař rychlé zdravotní služby, jakým způsobem se dělá ohledání takovéhoto případu? Protože pokud bychom to věděli o dvě hodiny dřív, možná by to bylo zcela všechno úplně jiné. Děkuji.

