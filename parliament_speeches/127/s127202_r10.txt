File: s127202.htm
Anchor: r10
Date: 27. schůze, 21. ledna 2025
Speaker: Poslanec Stanislav Blaha

Speech:
Poslanec Stanislav Blaha: Děkuju, pane místopředsedo. Já jsem se nehlásil s faktickou k předchozí debatě, přestože na ni teďka reagovat budu, protože jsem si vědom toho, že jsem přihlášen řádně v obecné rozpravě, ale chci zareagovat na debaty o zkouškách z místopisu. Přiznám se, že takovéto úvahy v době navigačních aplikací, kdy si navíc zákazník určuje cíl své cesty sám a dopředu vidí, kolik ho ta cesta bude stát, tak to mi fakt nahání husí kůži. Je to návrat zase o x let, možná desetiletí zpět a samozřejmě jako zpravodaj bych na výboru nic takového podpořit nemohl.
Zaznělo tady správně, že tento pozměňovací návrh paní poslankyně Zajíčkové byl obsažen v pozměňovacím návrhu, který obsahoval celkem čtyři podbody, tři z nich na hospodářském výboru prošly, tento ne, takže se to opakuje, debatu povedeme samozřejmě opět na hospodářském výboru a zaujmeme k tomuto pozměňovacímu návrhu stanovisko.
Nyní k tomu, s čím jsem původně chtěl vystoupit, já se budu za malou chvíli v podrobné rozpravě hlásit ke svým sedmi pozměňovacím návrhům. Mám je tady samozřejmě připravené, že je okomentuji, ale vzhledem k tomu, že čas je poměrně pokročilý, tak se odkážu a využiji toho, že všechny pozměňovací návrhy jsou podrobně zdůvodněny v těle samotného pozměňovacího návrhu, takže v podrobné diskusi následně se k nim přihlásím a načtu ta čísla. Děkuji za pozornost.

