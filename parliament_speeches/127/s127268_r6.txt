File: s127268.htm
Anchor: r6
Date: 27. schůze, 21. ledna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážená paní předsedkyně, děkuji za slovo. Vážený pane ministře, víte, co mají společného lékárna v Nedvědici a ve Štěpánově? V Šitbořicích a v Těšanech? Lékárna ve městě Veverská Bítýška? 67 lékáren po vyhodnocení formulářů žádostí o bonifikaci pro poskytovatele lékárenské péče v nedostupných oblastech v roce 2025 nezískaly doporučení, které je konečné, a nelze proti němu podávat námitky. Zdravotní pojišťovny a Ministerstvo zdravotnictví proklamují, jak jim jde o zachování dostupnosti lékařské a lékárenské péče v menších obcích. Tady chci jenom upozornit, že Veverská Bítýška je od roku 2018 městem, v praxi ale polovina lékárenských zařízení bonifikaci, kterou v uplynulém období dostala, teď nemá. Přitom legislativně se vůbec nic nezměnilo. Lékárnám se zásadně zvyšují vstupy - a tady se nejedná jenom o mzdy, ale například o ceny energií. Přitom pojišťovny nic neušetří, jen na příspěvek několik desítek lékáren nedosáhne.
Pane ministře, měl byste zvážit, jakým způsobem budete dále postupovat? Protože tady opravdu si myslím, že došlo k nepochopení celého systému, protože Nedvědice i Štěpánov jsou vlastně lékárny, které je potřeba zachovat. To stejné nastává v Šitbořicích a v Těšanech. A o Veverské Bítýšce, tak opravdu si myslíte, že je potřeba z města Veverská Bítýška jezdit do městyse Čebín? Děkuji za odpověď.

