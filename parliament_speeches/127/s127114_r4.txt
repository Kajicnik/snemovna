File: s127114.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Kdyby, vážený pane předsedo, vaše inteligence byla doprovázena i stejně - vaše vysoká inteligence - byla doprovázena stejně vysokou morálkou, tak byste tímto způsobem opravdu nemohl mluvit. A myslím, že je potřeba jasně říct, že žádná kampaň koalice SPOLU, ODS nebo kohokoliv jiného, ale ani Pirátů nemá nic společného se strategickou komunikací vlády. A vy nepochybně víte, a mrzí mě, že tímto způsobem matete občany a do těch dezinformací, které tu jsou, ještě sám přispíváte, když musíte vědět, že to není pravda, že strategická komunikace, která je realizována prostřednictvím odboru na Úřadu vlády, nemá nic společného s komunikací vlády. Není to strategická komunikace ani vlády, natož jednotlivých politických stran, ale je to strategická komunikace státu, tak jak to má spousta dalších zemí. Strategická komunikace státu. A to je, pane předsedo, obrovský rozdíl!
Firma, která to vyhrála, produkt, který to vyhrál, byl vysoutěžen v transparentní soutěži podle pravidel, která jste nepochybně schvalovali i vy. Vyhrála firma, která vyhrála soutěže podobného typu už v době, kdy jste se vy účastnili vlády, využívali jste i jejich služeb. Nevidím žádný důvod pro to, proč najednou by to všechno mělo být špatně a bylo to jenom negativní. Vlastně jeden důvod vidím. Vy jste odešli z vlády. Vy jste odešli z vlády a teď kritizujete všechno, co vás napadne. Ale pokud se chcete lišit od té opozice, která je teď po mé levé ruce, tak prostě nepoužívejte stejné lži a stejné praktiky, jako používá hnutí ANO nebo SPD. Zdá se mně to opravdu vás nedůstojné.

