File: s127201.htm
Anchor: r2
Date: 27. schůze, 21. ledna 2025
Speaker: Poslanec Martin Exner

Speech:
Poslanec Martin Exner: Děkuji za slovo, vážený pane předsedající. Vážené poslankyně, vážení poslanci, já bych si dovolil tady načíst dva pozměňovací návrhy.
První se týká takové zvláštnosti, kterou máme v České republice, a sice je to maximální přípustná hmotnost jízdních souprav 48 tun. Sousední státy mají 40 tun. Tím vlivem dochází k tomu, že dochází k nadměrnému poškození našich silnic, a dochází dokonce k takovým situacím, kdy na hranici České republiky, třeba z Rakouska, přivezou náklad tři kamiony, tam se to přeloží na dva kamiony, přes Českou republiku to jede ve dvou kamionech a zase třeba na německé hranici se to přeloží na zase tři kamiony, aby právě splňovali ty zahraniční limity, takže já tam navrhuji doplnění odstavce, že se tam vloží věta: "Hodnota hmotnosti jízdních souprav včetně nákladů, jejíž překročení ohrožuje bezpečnost provozu na pozemních komunikacích nebo stav pozemní komunikace, činí 40 tun." To je jeden pozměňovací návrh. Nebudu to celé citovat, už je pokročilá hodina. Věřím, že jsem to dostatečně vysvětlil.
Ten druhý pozměňovací návrh, se domnívám, že je naprosto nekonfliktní. Jde o to, že například Středočeský kraj zavádí dopravu... takzvanou poptávkovou hromadnou dopravu, kdy na poptávku cestujících jezdí malé autobusy. Jsou to ty dodávky tranzit, jsou sedmi- nebo osmi-, devítimístné. Tam jde o to, že podle současné legislativy by děti musely jezdit v dětských sedačkách, což samozřejmě v veřejné dopravě není prakticky proveditelné, protože nevíme, kolik těch sedaček by tam bylo, kde by se skladovaly a tak dále, takže tímto návrhem doplňuji to, že nebude povinnost dětských sedaček pro přepravu dětí starších 3 let ve vozidle hromadné dopravy osob na trase linky nepřesahující 50 kilometrů. Děkuji.

