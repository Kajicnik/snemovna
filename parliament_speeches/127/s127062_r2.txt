File: s127062.htm
Anchor: r2
Date: 27. schůze, 21. ledna 2025
Speaker: Poslanec Josef Kott

Speech:
Poslanec Josef Kott: Děkuju za slovo, pane místopředsedo. Omlouvám se, paní kolegyně. Já bych chtěl jenom zareagovat na slovo pana předsedy zemědělského výboru ohledně pohotovostních plánů. Já si vážím korektní diskuse, která probíhala na zemědělském výboru, ale musím si trvat na svém, že pohotovostní plány nejsou zbytečná záležitost a že tam, kde farmy jsou skutečně malé, tam s tím nemám vůbec žádný problém, že by pohotovostní plány nemusely být, protože ten jednotlivý farmář - nebo ta rodina, která všecko obstarává - na to nepotřebuje žádné dokumenty a nepotřebuje k tomu ani žádné doklady, které by někam předávali, protože si to vyřeší všechno sám. Nicméně skutečně u těch velkých farem to není úplně jednoduchá záležitost. Věc, o kterou v těch pohotovostních plánech taky jde, že to není pouze záležitost týkající se jednoho zákona, ale je tam provázanost i na ostatní zákony. Moje prosba je, abychom to skutečně vyřešili jinak, pod zákonnou normou nebo nařízením ministra zemědělství, a zprostili této povinnosti malé farmáře nebo rodinné farmy, ale nechme to prosím tak, jak to teď je, protože to určitou vypovídající schopnost má. Doteďka hovořím pouze o integrovaném záchranném systému, ale samozřejmě, že jsou tam věci, které se týkají epidemických záležitostí. Ve chvíli, kdy se do toho chovu dostane nějaká karanténní choroba, tak to taky není nic jednoduchého a určité postupy by tam měly být nastaveny tak, aby nedocházelo k ohrožování zvířat, ale hlavně lidí. Děkuju za pozornost.

