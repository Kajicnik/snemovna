File: s127116.htm
Anchor: r4
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Já začnu, paní poslankyně, prostřednictvím pana místopředsedy, koncem té vaší otázky. Já skutečně v tomto ohledu nejsem zodpovědný za vytipování té lokality, ale dám vám informaci, kterou ve svých podkladech od Policie České republiky mám - a já se domnívám, že veterinární správa by k tomu jistě vysvětlení dala - a to, že se jedná o stejnou lokalitu a organizaci jako v první etapě, to znamená, že i ta druhá etapa, která probíhá, je ve stejné lokalitě. Věřím, že Krajská veterinární správa k tomu má relevantní důvody.
A jenom velmi obecně bych chtěl říci, že použití policie i v těchto případech, kdy se jedná o prevenci nějaké veterinární nákazy, šíření nakažlivé nemoci není ničím výjimečným. Já se opravdu nechci teď nějak dotýkat mysliveckých spolků - a ono to probíhá i podle těch informací, které mám v součinnosti s nimi - nicméně ukazuje se, že tento postup efektivní určitě byl.
A co se týká finančních prostředků, které jsou vynaloženy především do nákupu techniky. No tak my jsme si z Ministerstva vnitra zaplatili polovinu, polovinu financovalo Ministerstvo zemědělství, a teď chvilku se budu bavit partikulárně jako rezortní ministr - pro nás je to jenom výhodné. Jsou to třeba noktovizory a podobné věci, které určitě speciální útvary využívají i dál pro svoji standardní práci, a rozhodně ne pouze pro pomoc při veterinární nákaze.

