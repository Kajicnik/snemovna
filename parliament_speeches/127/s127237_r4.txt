File: s127237.htm
Anchor: r4
Date: 27. schůze, 21. ledna 2025
Speaker: Poslanec Jiří Mašek

Speech:
Poslanec Jiří Mašek: Děkuji za slovo, pane předsedající. Dámy a pánové, já bych taky chtěl poděkovat panu Michálkovi za tu interpelaci. Sice přichází pozdě, ale svým způsobem tnula do živého. Pane Michálku, my na výborech pro bezpečnost (Předsedající: Mým prostřednictvím, prosím.), prostřednictvím pana předsedajícího, samozřejmě jsme tady toto téma otvírali opakovaně formou interpelací, formou návrhů změny programu schůze a podobně. Kauza Dozimetr je tragédie této vlády. Jak je možné, že ministr vnitra v tak brutálním střetu zájmů, který byl daný jednak na začátku sporným financováním, nebo řekl bych nezákonným financováním STANu, ke kterému se nějakým způsobem postavil, a potom to vyvrcholilo v kauze Dozimetr, kdy ministr vnitra, ministr této vlády, držel také šifrovaný telefon v určité skupině, která byla označena za nezákonnou. Jednoho ministra z vlády to stálo jeho post, ale ministr vnitra, znovu říkám, v brutálním střetu zájmů nebyl policií ani vyšetřen, ani nebyl požádán k tomu, aby ten šifrovaný telefon odevzdal. To se přece v žádném jiném státě Evropské unie, do které patříme, by tohleto ministr nemohl ustát.
Provážu to se souvislostí s tím, že třeba na dnešní schůzi se měla původně projednávat zpráva vyšetřovací komise k Filozofické fakultě, a ono to skutečně vypadá tak, že to je něco za něco, já na bráchu, brácha na mě. Něco se nedůsledně vyšetřuje a zase na druhou stranu se tady nebude hovořit o problémech, které třeba při tom zásahu byly, které my jsme identifikovali a na která jsme navrhli jasná a tvrdá opatření. Takže nezlobte se, tahle ta kauza má veliký přesah a zasahuje zejména ministra vnitra.

