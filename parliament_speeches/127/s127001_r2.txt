File: s127001.htm
Anchor: r2
Date: 27. schůze, 21. ledna 2025
Speaker: Poslankyně Helena Válková

Speech:
Poslankyně Helena Válková:: Děkuji, paní předsedkyně. Vážená paní předsedkyně, milé paní poslankyně, vážení páni poslanci, vážené členky a vážení členové vlády, jak už zde bylo před chviličkou řečeno, dne 10. ledna 2025 zanikl z důvodu úmrtí poslanecký mandát panu poslanci, našemu kolegovi Milanu Ferancovi. Okamžikem zániku tohoto mandátu vznikl mandát poslance Poslanecké sněmovny Parlamentu České republiky prvnímu náhradníku za volební kraj Olomoucký, panu Bohuslavu Hudcovi. Skutečnost, že se pan Bohuslav Hudec stal poslancem, ověřil předepsaným způsobem 14. ledna 2025 na své 26. schůzi mandátový a imunitní výbor a přijal v této věci usnesení číslo 75, které jsem odeslala se svým dopisem paní předsedkyni Poslanecké sněmovny, paní Markétě Pekarové Adamové. Jinými slovy to znamená, že podmínky pro splnění tohoto slibu byly naplněny. (Střídání předsedajících.)
Nyní si vás dovolím požádat všechny jako vždycky, abyste povstali, aby sem před stolek předstoupil nový pan poslanec Bohuslav Hudec a složil Ústavou předepsaný slib, který teď přečtu. (Před stolek zpravodajů se dostavili poslanec Hudec a předsedkyně Pekarová Adamová.) "Slibuji věrnost České republice. Slibuji, že budu zachovávat její ústavu a zákony. Slibuji na svou čest, že svůj mandát budu vykonávat v zájmu všeho lidu a podle svého nejlepšího vědomí a svědomí." (Poslanec Hudec složil slib a podepsal příslušnou listinu. Potlesk.)

