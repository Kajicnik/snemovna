File: s127162.htm
Anchor: r2
Date: 27. schůze, 21. ledna 2025
Speaker: Poslanec Radim Fiala

Speech:
Poslanec Radim Fiala: Děkuji za slovo. Vážené kolegyně, kolegové, mám tady několik bodů, mimořádných bodů, které bych chtěl navrhnout, ale než to udělám, tak se pozastavím nad vystoupením pana kolegy poslance Michálka, který dneska mluvil jako první a navrhoval to usnesení, kterým by chtěl zefektivnit jednání Poslanecké sněmovny. Já za SPD můžu říct, že ten jednací řád je tady třicet let a funguje tak, že nestraní ani koalici, ani opozici. I já upřednostňuji politickou dohodu parlamentních stran na tom, jak to bude všechno probíhat, a myslím, že ta dohoda vždycky přišla, ale co mě na projevu pana kolegy poslance Michálka zaujalo, bylo zajímavé, že říká: Ano, my to usnesení navrhujeme, abychom zefektivnili chod Sněmovny, představte si, kdyby tak fungovala nějaká firma jako Sněmovna, to by byl průšvih. Tak jsem si říkal, že jestli to nebyli zrovna Piráti, kteří kdysi říkali Andreji Babišovi: Vy chcete řídit stát jako firmu. Teď s tím přichází pan kolega Michálek, což je dost zajímavý posun. ***
