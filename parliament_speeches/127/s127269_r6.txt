File: s127269.htm
Anchor: r6
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Děkuji za slovo, vážená paní předsedkyně. Pan ministr tu je, tak budeme moci trošku podebatovat. On asi tuší, na co se budu ptát. On nedávno zveřejnil tweet - dá-li se tomu takhle říct ještě dneska - že proti mediální novele se nejvíce vymezují komunisté, a to je další důkaz, že předkládané změny jsou správné. Já jsem to úplně nepochopil, protože komunisté v současné Poslanecké sněmovně nejsou. Jejich volební preference, pokud se měří pod jejich tradiční značkou, jsou někde možná pod pěti procenty. V podstatě nejvíce se vůči tomu vymezuje hnutí ANO a hnutí SPD. Tak nevím, jak to myslel, jestli si myslel, že my jsme ti komunisté? Pokud to tak je, tak bych se vůči tomu rád ohradil, protože já se za komunistu určitě nepovažuji. Můj děda byl komunistický vězeň, respektive v padesátých letech byl politickým vězněm a tak dál. Já jsem v komunistické straně nikdy nebyl, tak bych byl rád, aby to osvětlil, ono to totiž v kontextu dalších výroků, které pan ministr pronesl v České televizi... On se takhle nevyjadřuje tady ve Sněmovně, takhle odvážně, možná tvrdě, ale už několikrát zaznělo i teďka nedávno v České televizi: Buď budeme mít silná média veřejné služby, nebo se budeme obracet směrem někam na východ, respektive ještě předtím jste uvedl, že v podstatě si to dokážete představit, že by se jednou média veřejné služby platila ze státního rozpočtu, ale teď zatím ještě ne, protože tady máme ANO a hnutí SPD.
Já vás nechci nějak napadat tady v tomhletom, byl bych rád, abyste to tady opravdu na mikrofon a na kameru vysvětlil, jak vlastně tyhlety výroky myslíte. Koho vlastně považujete za proruské nebo koho považujete přímo za komunisty? Budu rád, když mi to vysvětlíte. Děkuji.

