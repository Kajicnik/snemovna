File: s127181.htm
Anchor: r8
Date: 27. schůze, 21. ledna 2025
Speaker: Poslanec Karel Haas

Speech:
Poslanec Karel Haas: Já se pokusím udržet věcnost i v odpovědi, věcných odpovědích, na podle mě paranoidní vystoupení pana kolegy Jakuba Michálka, prostřednictvím vás, pane předsedající, takže dvě odpovědi zcela jasně chci, aby tady zazněly na mikrofon.
Není to pozměňovací návrh ODS a ANO, to byla zjevná nepravda, tak ukázka toho, jak se dá s pravdou nebo nepravdou vystupovat, pokud je člověk paranoidní. Není to pozměňovací návrh ODS a ANO. Podívejte se, poslanci kterých politických stran - jsou to poslanci tří politických stran - jsou pod pozměňovacím návrhem podepsáni. To je první bod.
Druhý bod, pravděpodobně mně to kolega Michálek při jeho pohledu na svět nebude věřit, vůbec s nikým z opozice jakoukoliv formou, osobně, telefonicky, mailem nebyl náš pozměňovací návrh jakkoliv předjednáván nebo projednáván. To je druhá poznámka, kterou tady chci vyslovit takto jednoznačně na mikrofon. Důkazem budiž mé počítače, můj telefon, cokoliv, ale předpokládám, že stejně mně pan kolega asi věřit nebude.
Poslední věc, já jsem se tady v tom vystoupení - a nijak se nezlobím na pana ministra, který to jenom zkonstatoval, naprosto objektivně - ano, v náporu práce všech kolegů poslanců a poslankyň, já jsem tady takhle uvedl, jsme to skutečně nestihli dostatečně projednat, kontaktovali jsme všechny koaliční strany, nestihli jsme projednat jejich souhlas, to se občas děje. Připomněl bych jenom kolegům Pirátům, panu kolegovi Michálkovi, kolik pozměňovacích návrhů, které neměli v době druhého čtení koaliční podporu, předložili Piráti v době, kdy byli součástí vládní koalice. Já dobře vím a znám koaliční smlouvu, jsem pod ní podepsán, souhlasím s ní a vím, jak mám hlasovat. Děkuju mnohokrát. (Předsedající: Čas.) ***
