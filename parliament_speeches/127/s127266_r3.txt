File: s127266.htm
Anchor: r3
Date: 27. schůze, 21. ledna 2025
Speaker: Poslanec Robert Stržínek

Speech:
Poslanec Robert Stržínek: Děkuji za slovo, paní předsedkyně. Vážený pane ministře, dovolte mi vyjádřit nesouhlas se současnou situací, kdy jsou ve veřejném prostoru zcela živelně umísťovány výdejní boxy. Výdejní boxy totiž z nepochopitelného důvodu nepodléhají posuzování podle stavebního zákona. Jsou často umísťovány na nevhodných místech a vytvářejí nežádoucí vizuální smog. Občanům vadí a stěžují si na ně. Na mnoha místech výrazně zhoršují dopravní situaci a jsou tak často nebezpečné jak pro parkující řidiče, kteří si přijedou vyzvednout zásilku, tak pro chodce. Ministerstvo pro místní rozvoj je toho názoru, že výdejní boxy nelze považovat ani za stavbu, ani za výrobky plnící funkci stavby ve smyslu § 2 odst. 3 stavebního zákona, a proto nepodléhají posuzování podle stavebního zákona. S tím zásadně nesouhlasím.
Výdejní boxy rostou jako houby po dešti, zaplevelují města a stavební úřad ani samospráva s tím nemůže nic dělat. Paradoxem je například to, že pro reklamní cedule, nebo chcete-li informační a reklamní zařízení při velikosti nad 0,6 metru čtverečního, což je pro představu čtverec o rozměru 80 krát 80 centimetrů, je vyžadováno povolení Stavebního úřadu, a to územní rozhodnutí nebo územní souhlas. V případě, že tato reklamní zařízení jsou větší než 8 metrů čtverečních, je vyžadováno ještě navíc stavební povolení nebo ohlášení. Je to naprostý paradox, který zcela neřízeně umožňuje stavět výdejní boxy na nevhodných místech a já jsem přesvědčen o tom, že musí dojít k jejich regulaci a tedy ke změně stavebního zákona. Z mého pohledu, z pohledu starosty, se totiž jedná o černé stavby. MMR se ke změně stavebního zákona (Předsedající: Čas.) staví negativně. A já proto prosím vás, abyste k tomu zajal stanovisko a řekl, co s tím budete dělat. Děkuji.

