File: s127272.htm
Anchor: r6
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Děkuji za slovo. Vážená paní předsedkyně, já bych se chtěl pana ministra zeptat, byť je mi jasné, že tohleto není úplně vhodný formát vzhledem k časovým limitům, které tady máme, ale chtěl bych nastínit to, co nás bude určitě zajímat a co bych byl strašně rád, kdybychom probrali na výboru pro sociální politiku. Týká se to doplňkového penzijního spoření pro zaměstnance ve třetí kategorii, vlastně ten nový záměr vlády, jakým způsobem je z pracovního trhu, řekněme, legitimně dostat dříve.
Pan ministr asi ví, že v ČMKOS vlastně de facto provedli nějaké výpočty a tam to příliš nevychází. Protože vlastně pokud by člověk odcházel do důchodu o pět let dříve, při současné průměrné mzdě cca 45 000 by musel naspořit 810 000. Při výši mzdy 60 000 a splnění podmínky odpracování více než 11 směn v kalendářním měsíci by navrhovaný příspěvek činil měsíčně 2 400 korun, ročně 28 800. Říkám, podotýkám, nejsou to mé výpočty, ale výpočty, které jsem převzal. A k uvedenému naspoření podle ČMKOS těch cca 810 000 by došlo za cca 28 let.
Já nevím, možná že má pan ministr, respektive ministerstvo nějaké jiné, lepší výpočty. Bude nás to určitě strašně moc zajímat. Jako ten záměr není principiálně úplně špatný, ale ty částky prostě neodpovídají tomu, aby si ti lidé skutečně naspořili tu částku, která je potřeba navíc. Navíc jsou to částky často jakoby minimální a ten předdůchod by byl třeba v nějaké výši, ten minimální dneska je nějakých 13 nebo 14 tisíc korun, což tedy rozhodně není nějaká definice důstojného stáří. Už nemám čas. Když tak potom ještě v případě doplňujícího dotazu. Děkuji.

