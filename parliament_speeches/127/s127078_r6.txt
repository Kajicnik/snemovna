File: s127078.htm
Anchor: r6
Date: 27. schůze, 21. ledna 2025
Speaker: Poslanec Oldřich Černý

Speech:
Poslanec Oldřich Černý: Děkuji za slovo, paní předsedající. Vážené kolegyně, vážení kolegové, dovolte mi zmínit stanovisko za hnutí SPD. Rád bych v úvodu zmínil skutečnost, že tato novela zákona o myslivosti je velmi kontroverzní, ve spoustě věcí doposud nesladěná s odbornou veřejností, a proto hnutí SPD podá návrh na zamítnutí již v prvním čtení.
Jak jsem již uvedl na tiskové konferenci k této novele mysliveckého zákona, místo podpory vlastníků lesů a vlastníků zemědělské půdy a myslivců zavádí rozsáhlou byrokracii, nové povinnosti a likvidační sankce. Místo možnosti jednoduchého řešení redukce přemnožené zvěře tam, kde je to potřeba, zavádí široký úřední aparát s nepřehledným rozhodováním orgánů státní správy bez znalosti konkrétních lokalit. Místo posílení práv vlastníků honiteb jim zřizuje nové povinnosti a stanovuje nová práva pro výrazně menšinovou, ale privilegovanou skupinu hospodářů, nikoliv vlastníků, v podobě systému povolenek k lovu.
Dále předává své povinnosti a kompetence ohledně škod způsobených některými chráněnými živočichy, jako je například kormorán, volavka, bobr, vydra, ale i vlk, pod Ministerstvo životního prostředí, kde se dá do budoucna předpokládat nezájem, a tím se distancuje od škod, které dnes řeší povolením odlovu některých těchto druhů.
Dále tato novela zavádí plánování lovu podle stavu lesa, ale státní úředníci budou podle ustanovení této novely stav lesa posuzovat pouze na vymezených místech, která vůbec nemusí být v honitbě, o jejímž plánu lovu se jedná. Státní úředníci budou určovat výši lovu zcela bez znalosti konkrétní honitby, a dokonce i druhu zvěře, který poškození lesa způsobuje.
Dále novela neřeší dodnes neexistující mapové zákresy hranic jednotlivých honiteb. Jako posílení motivace myslivců si ministerstvo zjevně představuje uzákonění drakonických pokut, zdůrazňuji, ve stovkách tisíc korun, za nedodržení často nesmyslných nově navrhovaných ustanovení zákona, jako je například za zapomenutý doklad, za nesplnění určeného počtu odstřelů spárkaté zvěře, ale i za nalezení odstřeleného kusu třeba pytlákem, který zvěř bez označení samozřejmě ponechá v jeho honitbě a podobně.
Není divu, že proti novele předloženému materiálu se vymezuje řada odborných organizací, vědeckých pracovníků, svazů, zástupců státní správy a v poslední době se stále více ozývají i hlasy vlastníků pozemků, počínaje významnými šlechtickými rody, velkými i drobnými vlastníky zemědělských a lesních pozemků, zástupců obecních a městských majetků a tak dále. Většina těchto organizací vydala řadu tiskových zpráv a prohlášení, v nichž přijetí takto předložené novely jednoznačně odmítá.
Já se k tomu podrobněji vyjádřím ve svém příspěvku, ale závěrem bych chtěl říct, abyste si uvědomili, že ani sebelepší zákony stavy zvěře nesníží. To zajistí pouze lidé, lidé, kteří svou činnost vykonávají dobrovolně, zadarmo a ve svém volném čase a kteří se pod hrozbou finančních sankcí této služby radši dobrovolně vzdají. Pokud tato novela projde, přinese zmatek, spoustu byrokracie a neshod v tak tradičním oboru, jakým myslivost v České republice dlouhodobě je. Děkuji za pozornost. (Potlesk.)

