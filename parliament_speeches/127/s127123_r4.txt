File: s127123.htm
Anchor: r4
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Jenom abychom zdůraznili, tak inflaci se opravdu podařilo obecně snížit na hodnotu pod 3 procenta, což započteme-li k hodnotě dálniční známky, tak se rozhodně nedostaneme na významné stokoruny. To je jedna důležitá poznámka. A totéž bude platit i pro Rakousko, které se, pevně doufám, bude pohybovat také v inflačním rámci podobném České republice. A je to v tomto směru i důležitý signál a zpráva pro další rozvoj ekonomiky.
Co se týče toho srovnání, tak já jenom bych rád byl důsledný a přesný v tom, že ta cena v České republice je nižší nebo srovnatelná. Není to tak, že bychom vybočovali nějak nad okolí, naopak, zdůraznil jsem a uvedl na konkrétních příkladech, že v porovnání s Maďarskem nebo Slovinskem je česká dálniční známka významně lacinější, zejména bereme-li v potaz ten rok. A zároveň jsem zdůraznil, a to je samozřejmě záležitost i uspořádání dálniční sítě a krajiny, tak v Rakousku samozřejmě je potřeba k dálniční známce připočíst i průjezd tunely.
V tomto směru si troufnu tvrdit, že - a i ten doklad ohledně jednodenní dálniční známky ukazuje, že i ten způsob, jak jsme nastavili rozšíření toho spektra, tak vychází vstříc celé řadě řidičů. A já chápu, že by bylo pro řadu populistických požadavků příjemné mít prostě dálniční známku zdarma, akorát by potom bylo složité, jak jinde finanční prostředky najít.
Bavíme-li se o Německu, mají jinou strukturu daní pro své občany, ale i pro své firmy. V případě silniční daně firmy zaplatí významně víc peněz. V České republice silniční daň až do kategorie vozidel nad 12 tun je nulová. (Předsedající: Čas.) Znamená to menší zátěž znovu pro řidiče i pro podnikatele.

