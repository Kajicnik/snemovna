File: s127296.htm
Anchor: r4
Date: 27. schůze, 21. ledna 2025
Speaker: Poslanec Drahoslav Ryba

Speech:
Poslanec Drahoslav Ryba: Vážená paní předsedající, vážený pane ministře, milé kolegyně, kolegové, já si dovolím načíst nový bod do této schůze a to jsou Platy příslušníků Hasičského záchranného sboru České republiky a Policie České republiky. Poprosím ho zařadit jako první bod dnešní schůze.
Nyní k tomu zdůvodnění, proč tak činím. Hasiči v roce 2021 - vezmu to tedy u hasičů, kde tu situaci znám podrobně - měli průměrný plat zhruba 50 000 korun. V letošním roce je naplánovaný plat zhruba 56 000 korun. Ono takhle to číslo vypadá velice pěkně, ale vezměme si to, že jako každá organizace má svou hierarchii, tak samozřejmě ten hasič na výjezdu, který je opravdu hasičem a nevelí tam, tak se pohybuje řádově někde kolem 40 000 korun. I to by bylo, řekněme, takové nějak udržitelné, ale když se podíváme - a to je to důležité - tak musíme říct, za kolik hodin to dostává.
Hasiči pracují ve třech čtyřiadvacetihodinových směnách, a tudíž když odslouží jenom to, co musí odsloužit, tak mu to vychází nějakých deset, jedenáct směn za měsíc, což ale jsme už na nějakých 240 až... když jich je jedenáct, tak 268 hodinách. K tomu - a k tomu se dostanu - musí sloužit směny navíc, protože dneska už začínají i u hasičů hasiči chybět, takže se dostáváme na nějakou hodinovou mzdu hasiče, řekněme, nějakých 170 korun třeba. No, ale když se podíváte, já jsem nakoukl na internet, jaká je průměrná hodinová mzda v jednotlivých profesích, tak najednou jsem zjistil, že za těmi hasiči hodinová mzda už je snad jenom uklízečky a pár takovýchto profesí a jinak to srovnání průměru na hodinu se můžeme srovnávat třeba s recepčními nebo se sekretářkami, které mají 170 korun na hodinu. To si myslím, že je smutné.
Ona ta mzda v tom roce 2021 byla relativně slušná, ale vzhledem k tomu, že od toho roku 2021 došlo ke zvýšení mzdy o 12 procent, ale inflaci hrubou přes 30 procent - počítám tedy i letošní rok, tak jako s tou mzdou - tak opravdu ta situace v reálné mzdě se hodně propadla a je potřeba s tím do budoucna něco dělat, protože... Já musím říct, že my jsme... Já jsem to u hasičů nikdy nepoznal, že by hasiči najednou nemohli nabírat lidi, protože se lidi nehlásí, no, jednak proto, že hasiči jsou z většiny takoví patrioti a nedělají to jako povolání, ale spíše jako poslání.***
