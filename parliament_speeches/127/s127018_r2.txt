File: s127018.htm
Anchor: r2
Date: 27. schůze, 21. ledna 2025
Speaker: Poslankyně Ivana Mádlová

Speech:
Poslankyně Ivana Mádlová:: Děkuji za slovo, paní místopředsedkyně. Vážené kolegyně a kolegové, já bych vás ráda požádala o podporu zařazení bodu, který se týká malé novely zákona 96/2004 v platném znění, o podmínkách získávání a uznávání způsobilosti k výkonu nelékařských zdravotnických povolání a k výkonu činností souvisejících s poskytováním zdravotní péče. Jedná se o sněmovní tisk 785.
Jedná se o zjednodušení prostupnosti ošetřovatelských profesí, což zvláště v dnešní době, kdy je nedostatek těchto profesí, je velmi žádoucí. Studenti budoucí profese všeobecné sestry, dětské sestry a zdravotnického záchranáře si v průběhu studia přivydělávají brigádami a činí tak i ve zdravotnických zařízeních, ovšem mohou tak činit pouze jako nižší zdravotnický pracovník, což je velká škoda, protože by již po druhém ročníku u všeobecných sester a po dvou a půl letech u záchranáře mohli pracovat jako praktické sestry, a bohužel jim to díky tomu, jak je to stanoveno v současném zákoně 96, není umožněno. Dětské sestry vlastně tuto kvalifikaci vykonávat nemohou v průběhu studia vůbec.
Proto jsem vás chtěla poprosit, abychom zařadili tento tisk na dnešek jako druhý bod, protože opravdu, personální situace je kritická, a jak už zaznělo opakovaně, v podstatě během několika let dojde k velkému odchodu sester do důchodu a náhrada takového počtu bude velmi, velmi problematická. To znamená, že tento sněmovní tisk 785 tak jednoznačně umožňuje maximální využití prostupnosti zdravotnických povolání od nejnižší k právě studované kvalifikaci, a velkou výhodu to má i v tom, že studenti nebudou hledat brigády mimo zdravotnická zařízení, ale ty brigády budou vykonávat ve zdravotnickém zařízení, v nemocnicích, což je pro ně i potom velká motivace, že v těch nemocnicích zůstanou. Takže i to je podpora toho, aby tito studenti ve zdravotnictví zůstávali.
Jinak není třeba se obávat, že by tím byla snížena nějaká kvalita poskytování péče, protože jejich zařazení a náplň činnosti bude odpovídat rámcovému vzdělávacímu programu praktické sestry, kdy budou poskytovat nebo zajišťovat bez odborného dohledu a bez indikace a v souladu s diagnózou stanovenou lékařem nebo zubním lékařem základní ošetřovatelskou péči.
Prosím o zařazení tohoto bodu s názvem Novela zákona 96/2004 v platném znění, prostupnost kvalifikací všeobecné a dětské sestry, zdravotnického záchranáře s praktickou sestrou, a to dnes jako druhý bod tohoto programu. Děkuji.

