File: s127062.htm
Anchor: r4
Date: 27. schůze, 21. ledna 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo. Vážené kolegyně, vážení kolegové, vážený pane ministře, Státní veterinární správa bohužel nemá kapacity pro efektivní dohled vždy a na všech jatkách, proto se domnívám, že by pomohly kamery v celých prostorech jatek - to znamená nejenom u vrat - monitorující všechny druhy zvířat, nejenom vybrané. To by umožnilo dohled nad celým procesem porážky a mohlo by to sloužit jako důkazní materiál v případě nesrovnalostí anebo podezření na týrání zvířat, proto chci požádat o podporu pozměňovacího návrhu, který zavádí kamerový systém v celém prostoru jatek. Je to i na základě toho, že ze zemí, které tento systém zavedly, například Velká Británie, dnes víme, že hlásí pozitivní výsledky v oblasti ochrany zvířat. Já chci zároveň podtrhnout, co jsem říkala už ve druhém čtení, to znamená, k těm kamerám by měla přístup opravdu pouze veterinární správa v režimu, jak je to navrženo v původním návrhu zákona, to znamená povinnost uchovávat tyto záznamy po dobu 30 dnů a zpřístupnit ho krajské veterinární správě v rámci kontroly.
Co se týče návrhu o rituálních porážkách, který už byl jednou stažený a teď se vrátil ve změněné podobě, tak tento návrh zavádí v podstatě dvojí standard ochrany, což je pravděpodobně v Evropě trošku unikát. Zvířata určená na export mají být omráčena, zatímco zvířata pro domácí spotřebu mohou být nadále podřezávána bez omráčení. Já se přiznám, že si nejsem jistá, jak tohle lze obhájit, že zvířata pro konzumaci v České republice mají trpět víc než zvířata, která jsou určená na dovoz. ***
