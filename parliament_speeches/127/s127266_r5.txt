File: s127266.htm
Anchor: r5
Date: 27. schůze, 21. ledna 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Pěkné odpoledne, dámy a pánové. Ano, problematika výdejních boxů je aktuální, to uznávám. Ona už v minulosti byla řešena. V úpravě starého stavebního zákona k tomu také probíhala poměrně široká diskuse jak s krajskými stavebními úřady, tak s Ministerstvem průmyslu a obchodu s tím, že byla vydána metodika k problematice výdejních boxů z pohledu stavebního zákona, a ta je samozřejmě k dispozici na webu MMR. Byla zveřejněna v roce 2023. Ta je průběžně aktualizována i v souvislosti s přijetím nového stavebního zákona.
Správně jste uvedl, že z drtivé většiny výdejní boxy nejsou považovány za stavbu dle stavebního zákona, a tudíž nejsou povolovány stavebními úřady. Je tam samozřejmě řada výjimek, které když je výdejní box napojen na přívod elektrické energie nebo když má pro svou instalaci potřebný základ, tak tam už samozřejmě tyto komponenty jsou k posouzení, zda se jedná o stavbu, a to je samozřejmě v působnosti příslušného stavebního úřadu. Nicméně Ministerstvo pro místní rozvoj má za to, že výdejní boxy, i když se na ně regulace podle stavebního zákona neuplatní, tak je možno využít právě regulací jiných. Tyto boxy už ze své podstaty jsou veřejně přístupné, tak jsou umísťovány na veřejném prostranství. To znamená, že v tomto případě se jeví jako smysluplnější, aby byly regulovány tak, jak je regulováno užívání veřejného prostranství, samozřejmě v rámci opatření daných obcí.
Zároveň my rozumíme té potřebě regulovat četnost a umístění, proto také jednáme s Ministerstvem průmyslu a obchodu, kde je zastáván názor, že výdejní boxy jsou považovány za provozovny ve smyslu živnostenského zákona, a to ve svém důsledku znamená možnost regulace umísťování výdejních boxů v rámci tržního řádu, což jsou obecně závazné vyhlášky jednotlivých obcí. To znamená, obce tuto pravomoc jednoznačně mají. Toto stanovisko je i umístěno na webových stránkách jak Ministerstva průmyslu a obchodu, tak Ministerstva pro místní rozvoj. Děkuji.

