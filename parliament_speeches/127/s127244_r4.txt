File: s127244.htm
Anchor: r4
Date: 27. schůze, 21. ledna 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček: Paní předsedající, děkuji za slovo. Vážené kolegyně, vážení kolegové, dovolte, abych tedy krátce okomentoval sněmovní tisk číslo 883. Omlouvám se i trochu za svoji hlasovou indispozici.
Jedná se tedy o návrh, poslanecký návrh zákona poslanců Lukáše Vlčka, Ivana Adamce, Róberta Telekyho a Michala Kučery na vydání zákona, kterým se mění zákon č. 458, o podnikání a o výkonu státní správy v energetických odvětvích a o změně některých zákonů, tedy energetického zákona, a znění pozdějších předpisů, a zákona č. 416/2009 Sb., o urychlení výstavby strategicky významné infrastruktury, ve znění pozdějších předpisů.
Dovolte, abych nejdříve okomentoval důvod vlastně podání tohoto poslaneckého návrhu. Ten důvod je čistě technický, hospodářský, ale zároveň se jedná o silné politické téma, a to z toho důvodu, že pokud Česká republika v následujících letech chce mít pokryto 100 procent spotřeby elektrické energie 100 procenty výroby na území České republiky, musíme opravdu výrazně změnit některé procesy, a některá tedy zákonné ustanovení nebo zákonný rámec. Když se podíváme na takzvaný MAF, to znamená hodnocení zdroje přiměřenosti, kterou každý rok vydává Česká energetická přenosová soustava ČEPS, tak vidíme, že pokud tedy chceme do budoucna směřovat od odklonu od uhlí, zároveň vidíme, že a víme, pokud půjde vše podle plánu, tak nové mobilní jaderné zdroje, které by měly být páteří české energetiky, budou stát až v druhé polovině třicátých let. A zároveň, pokud vidíme určité omezení, ač tedy vidíme velkou dynamiku v instalaci obnovitelných zdrojů, kupříkladu poslední dva roky vidíme, že instalovaný výkon, ale instalovaný - a záměrně toto slovo podtrhuji, to neznamená, že ten výkon platí 24 hodin denně, ale instalovaný výkon je více jak 1 000 megawatt, což je zajímavá dynamika - tak i tak se může velmi reálně stát, velmi reálně, že v následujících letech nám opravdu budou chybět velké zdroje energie, které by právě spotřebu České republiky pokrývaly.
Z toho důvodu tedy předkládáme návrh zmíněných dvou norem. Jejich smyslem je primárně tedy urychlit stavbu nových zdrojů energie nad 100 megawatt, primárně tedy paroplynových, které by nejenom měly sloužit k tomu, aby Česká republika tedy i v dalších letech měla pokryto svoji spotřebu výrobou z území na území České republiky, ale zároveň zde budeme potřebovat stabilní zdroje energie, které dokáží v období, kdy výroba z obnovitelných zdrojů, primárně tedy z větru a ze slunce, neexistuje a nefunguje, nefouká a nesvítí, tak samozřejmě logicky musíme mít takové zdroje, které toto vykryjí. To znamená, že ten důvod je nejenom čistě technický, ale zároveň opakuji, je zde velmi silný hospodářský a politický podtext.
Důležité je zmínit, že samozřejmě toto vše nebude fungovat, pokud samozřejmě dále nebudeme výrazně investovat do modernizace našich přenosových a distribučních soustav, modernizovat legislativu, ale to je asi na jinou debatu, a proto já tady nepůjdu úplně do detailu. Zmíním ale ještě jednu velmi důležitou věc, a to je samotný proces, který předcházel tomu dnešnímu představení, a načítání tedy tohoto sněmovního tisku číslo 883, a to je hledání určité politické shody, kterou jsme se snažili v posledních měsících moderovat. Já za ni děkuji všem zástupcům všech politických subjektů, které jsou ve Sněmovně zastoupeni, které jsme do tohoto procesu přizvali, taktéž i zástupce Senátu, respektive zástupce jak sektoru, tak dalších organizací, abychom právě tuto shodu nalezli. ***
