File: s127258.htm
Anchor: r6
Date: 27. schůze, 21. ledna 2025
Speaker: Poslanec Radovan Vích

Speech:
Poslanec Radovan Vích: Děkuji za slovo, paní předsedající. Dobré odpoledne, kolegyně, kolegové, pane premiére. V západní Evropě se vyskytují další a další problémy s nelegální migrací. Dá se říci, že se z toho stává týdenní rutina. Například minulý týden v Německu afghánský muslimský migrant v bavorském městě Aschaffenburg zaútočil nožem na děti a učitelky v mateřské škole. Výsledkem jsou dva mrtví, z toho jedno batole a další tři těžce zranění. Šlo o migranta, který nedostal azyl, ale německé úřady jej nedokázaly fyzicky vyhostit. V sobotu zase v Německu, tentokrát na nákupní zóně ve městě Kiel 29letý Syřan po hádce pobodal muže, který zkolaboval a musel být převezen do nemocnice. Státy jako Německo se proto snaží problém řešit povinným přemisťováním migrantů a žadatelů o azyl a z muslimských a afrických zemí do dalších států Evropské unie. Od roku 2026 na to můžou použít mechanismus migračního paktu EU, který vaše vláda dlouhodobě podporuje. Není mi jasné, jak zástupci vaší vlády mohli podpořit řešení, které má takové migranty do České republiky přivést, protože je v západních zemích Evropské unie nechtějí. Anebo budeme podle této evropské legislativy platit takové pokuty, že nás to nakonec stejně donutí začínat přijímat?
Česká republika má podle migračního paktu přijímat 900 migrantů ročně od roku 2026, tedy 3 procenta z minimálního počtu relokací 30 000 migrantů na celou Evropskou unii, a ten počet se v dalších letech může zvyšovat. Německo aktuálně zpřísňuje svou migrační politiku včetně ostrahy svých hranic. Z logiky věci vyplývá, že budou zůstávat u nás. Ptám se vás tedy, pane premiére, co s tím hodláte udělat, aby se ještě víc nezhoršila bezpečnost občanů České republiky? Je to mezi těmi 93 procenty (Předsedající: Čas.) z programového prohlášení, které tvrdíte, že vaše vláda už splnila, anebo to chcete nechat na příští vládu? Děkuji za odpověď.

