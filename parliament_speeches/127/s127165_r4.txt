File: s127165.htm
Anchor: r4
Date: 27. schůze, 21. ledna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedající, děkuji za slovo. Vážené dámy a pánové, já navrhuji nový bod programu jednání s názvem Možné příčiny dlouhodobého poklesu úhrnné plodnosti a navrhuji ho zařadit dnes jako první bod jednání po pevně zařazených bodech.
Jedním ze základních předpokladů zastavení nepříznivého trendu poklesu úhrnné plodnosti a porodnosti postihující všechny světové populace s maximem rozvinutých zemích je zajisté zlepšení ekonomické situace mladých lidí a mnohočetná nutná propopulační opatření včetně zajištění dostupného bydlení a změna organizace zaměstnávání žen. Bohužel se obávám, že z hlediska dlouhodobější perspektivy nebudou tato opatření stačit.
Jistě se dá vydefinovat mnoho socioekonomických příčin, které vedly v rozvinutých zemích k takzvanému druhému demografickému přechodu v šedesátých a sedmdesátých letech minulého století, který je charakterizován poklesem úhrnné plodnosti jejich populací. Patřilo mezi ně prosazení emancipace a rovnoprávnosti žen. To vedlo k tomu, že ženy pracují stejně dlouho jako muži a ještě se musí starat o rodinu. Některé ženy se stávají ekonomicky nezávislé na mužích, což podporuje rozpad rodin nebo přímo snižuje sňatkovost žen. ***
