File: s127123.htm
Anchor: r6
Date: 27. schůze, 21. ledna 2025
Speaker: Poslanec Lubomír Brož

Speech:
Poslanec Lubomír Brož: Děkuji za slovo, pane předsedající. Vážený pane ministře, obracím se na vás v záležitostech připravované revize rámcového vzdělávacího programu, konkrétně navrhovaným změnám v hudební výchově. Chtěl bych se vás zeptat na vysvětlení v několika následujících, podle mého zásadních, pochybeních. Proč byl vytvořen nový integrovaný předmět hudební, taneční a dramatická výchova, který nemá opodstatnění v odborné praxi, postrádá aprobované učitele, byl vytvořen bez souhlasu odborných kateder a profesních asociací?
Dále, jakým způsobem hodlá ministerstvo řešit odborné a metodické nedostatky nového předmětu, včetně například nelogického spojení tří odlišných oborů, terminologických nepřesností, nejasných výukových cílů?
A za třetí, jaké jsou konkrétní důvody pro takto zásadní redukci a transformaci hudební výchovy, kterou kritizují odborníci z pedagogických fakult a obecně poměrně velká část odborné veřejnosti, jak se ukazuje v tisku? Děkuji za odpověď.

