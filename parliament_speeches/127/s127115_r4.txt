File: s127115.htm
Anchor: r4
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji vám za slovo, vážený pane místopředsedo. Já vznáším, nepřítomná paní ministryně, interpelaci týkající se náboru příslušníků Armády České republiky, jaký je současný stav a výhled.
Dle koncepce výstavby Armády České republiky 2030 z roku 2019 i aktuální koncepce výstavby Armády České republiky 2035, která byla schválena vládou Petra Fialy v prosinci 2023, by v roce 2030 měla mít Armáda České republiky 30 000 vojáků v činné službě a 10 000 příslušníků aktivních záloh.
Počátkem roku 2024 měla armáda zhruba 28 000 vojáků z povolání a zhruba 4 300 členů aktivních záloh. To znamená, aby tento cíl byl splněn, tak do roku 2030 musí získat armáda 6 000 nových příslušníků armády a zhruba 6 000 příslušníků aktivní zálohy.
Já jsem přesvědčen, že situace dobrá není a tento cíl není možno splnit, neboť i z vyjádření pana náčelníka generálního štábu generála Řehky v průběhu loňského roku vyplývá, kdy v médiích uvedl například: "Letos ta čísla nejsou vůbec dobrá a trend není dobrý." Kriticky o situaci hovořil pan náčelník generálního štábu nejen v médiích, ale i na velitelském shromáždění v listopadu loňského roku, kdy uvedl mimo jiné, že počet uvedený v koncepci výstavby je nedostatečný a mluvil o mnohem vyšších číslech. Nejsou v tuto chvíli kodifikována.
Takže nábor se nedaří, a to i přes razantní navýšení výše rozpočtu rezortu. Není přece v zájmu nikoho z nás, aby došlo k tomu, že v době, kdy dochází k modernizaci a obměně techniky, ji nebude mít kdo obsluhovat.
V této souvislosti bych tedy chtěl od vás, paní ministryně, znát odpověď na dvě otázky. První, zda a jak vnímáte tento nepříznivý vývoj plnění stanoveného cíle, a za druhé, zda ze strany velení Armády České republiky byl vypracován již návrh akčního plánu náboru a stabilizace personálu, o němž hovořil náčelník generálního štábu. Děkuju vám za odpovědi.

