File: s127272.htm
Anchor: r8
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Vážená paní předsedkyně, vážené kolegyně, kolegové, jenom na úvod předešlu, že agenda třetího pilíře není agenda Ministerstva práce a sociálních věcí, je to především agenda Ministerstva financí. Nicméně samozřejmě u těch diskusí jsem byl opakovaně účasten i se sociálními partnery.
Dovolím si na úvod jenom říci, že pro ty lidi, kteří dělají v té třetí kategorii těch čtyř náročných rizik a jejichž pracovní pozice se tato rizika týkají, tak je potřeba vidět jeden zásadní rozdíl v tom, že oproti té čtvrté kategorii oni ten první benefit získávají už v okamžiku, kdy odpracují tři směny. Pokud odpracují tři směny v měsíci, už je tam ten minimální povinný odvod 3 procenta. Pokud odpracují 11 a více směn, tak je tam ten odvod 4 procenta, který zaměstnavatel musí připsat na jejich účet v tom třetím pilíři. A to je ten obrovský rozdíl, že zatímco ve čtvrté kategorii v současném modelu, který je součástí průběžného pilíře, tak opravdu musíte odpracovat 2 200 směn, abyste měl nárok vůbec na ten první benefit toho dřívějšího odchodu do důchodu o jeden rok. Když z nějakých důvodů odpracujete 2 000 směn a strávíte tam osm let, žádný benefit vůbec nikdy mít nebudete, ani vaši nejbližší.
To znamená, tady je potřeba se na to dívat nejenom tou optikou benefit v podobě dřívějšího odchodu do důchodu o rok, případně vícero let, podle délky odpracovaných směn, ale i na to, že tady v tomto modelu té třetí kategorie je ten benefit fakticky okamžitý za první odpracovaný měsíc. A je to něco, s čím ten člověk může kdykoliv v budoucnu pracovat podle vlastního uvážení. Jestli to využije na předdůchod, nebo se rozhodne změnit svoji práci a bude dělat něco daleko méně náročného a bude to mít opravdu jako benefit čistě potom pro důchod, je na jeho volbě strategie. ***
