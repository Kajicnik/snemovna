File: s127058.htm
Anchor: r6
Date: 27. schůze, 21. ledna 2025
Speaker: Ministr pro evropské záležitosti ČR Martin Dvořák

Speech:
Ministr pro evropské záležitosti ČR Martin Dvořák: Děkuju za slovo, pane místopředsedo. Já se pokusím aspoň trošku vnést světlo do toho, proč to tady vlastně projednáváme, jak je to s tím bruselským diktátem. Možná to uniklo v mém úvodním vystoupení.
Česko, Česká republika zaujala k této směrnici kladné stanovisko v roce 2015. V roce 2015 jenom velmi málo z vás sedělo v tomto parlamentu. Vláda vypadala úplně jinak, nevím, kdo v ní tenkrát vlastně byl, nebudu to sem tahat.
Ale jde o to, že tady se neustále říká: Brusel nám diktuje. Prosím pěkně, nezapomínejme na to, že členské státy jsou u jednoho stolu, když se vyjednává ta směrnice, tam je ten okamžik, kdy má členský stát vznášet námitky, odporovat, protestovat, případně vetovat, ale jestliže po deseti letech dlouhého vyjednávání na spoustě úrovní dneska se od nás nechce nic jiného než nějakým způsobem odmávnout - omlouvám se za to slovo - normu, která ničemu neublíží, která všech šest firem... pro všechny je přijatelná, přes to, co si o té normě můžeme myslet, co si myslíme o kvótách. Já si myslím, že v tom je tady spíš jednota než rozpor, ale prostě netvařme se, že teď nám spadlo z nebe, z Bruselu, nějaké stupidní nařízení, které musíme akceptovat, abychom neplatili pokutu. My jsme se účastnili toho vyjednávání, Česko dlouhodobě vyjadřovalo podporu této směrnici. Na základě dlouhých jednání došlo k tomu, že máme na stole úplně minimalizovanou normu, která ničemu neublíží.
Já vůbec nevidím důvod, proč se tady už několik hodin nebo minut bavíme o genderu. To je jiné téma a to, si myslím, že sem vůbec nepatří.
Jenom, prosím pěkně, neházejme to na zlý Brusel, který nám teď z čistého nebe hodil na stůl zbytečnou normu. Před desetiletím ji Česká republika začala podporovat a celou dobu ji podporuje a my máme teď jenom úkol ten proces nějakým způsobem dokončit, abychom opravdu neplatili, nebyli vystaveni sankcím za to, že jsme si najednou ten názor rozmysleli. Ale mimochodem, i to je možnost. Když si to rozmyslíme, nepřijmeme, tak prostě budeme postihováni za neplnění závazků, ke kterým už jsme se kdysi zavázali. To je celé.

