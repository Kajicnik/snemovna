File: s127134.htm
Anchor: r2
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, pane místopředsedo. Vážené dámy, vážení pánové, už jsme si zvykli na to, že Fialova vláda tahá z lidí peníze při každé myslitelné příležitosti. Poplatky za Českou televizi a Český rozhlas jsou jen dalším takovým případem. Jeho absurdita je ale opravdu mimořádná. Když se zamyslíte nad tím, že poplatky za obě média ve výši 2 460 korun mají platit i ti, kteří televizi ani rádio nevlastní. Přijde vám to normální? Představte si čerstvě osamostatněnou slečnu nebo mladíka, který se na Českou televizi nedívá a Český rozhlas neposlouchá, a ve své pronajaté garsonce dokonce ani nemá televizi. I takoví lidé budou podle Fialovy vlády povinni platit 2 460 korun ročně!
A co velké firmy? Podle předloženého zákona by měla každá z nich zaplatit čtvrt milionu ročně za to, že má zaměstnance s očima a ušima. Co kdyby se některý z nich podíval na Českou televizi místo práce? Co kdyby si náhodou nějaký skladník pustil Český rozhlas, aby se mu lépe rovnaly krabice? Já osobně myslím, že pokud si něco naladí, Český rozhlas, to při vší úctě nebude. Víte, něco o daních vím. Velkou část své pracovní kariéry jsem měla na starosti jejich výběr a mohu upřímně prohlásit, že to, co ODS provádí lidem a firmám v této zemi s koncesionářskými poplatky, je skryté a falešné zdaňování. Dokonce zdaňování s vestavěnou progresí. Ano, protože součástí zákona je indexace rozpočtu těchto médií, takže při kumulativním překročení šestiprocentní inflace dostanou opět 6 procent přidáno, tedy každé dva, tři roky. Proč podobnou indexaci příjmů rovnou neuzákonit i školám, muzeím, nemocnicím, policii nebo hasičům? Legitimní dotaz, na který bych ráda slyšela odpověď, když už se vláda na tenký led indexace rozhodla pustit. Co na to pan ministr financí, strážce státní kasy? Nechtěl by se místo obligátního mlčení a nečinnosti poradit se zkušenými experty ve svém rezortu, kam tenhle směr asi tak povede?
Od počátku jsem přesvědčena o jedné věci, která se mi při setkávání s občany začíná potvrzovat. Vláda dělá svým neumětelstvím oběma médiím medvědí službu. Hrozně je tím poškozuje v očích veřejnosti. Veřejnost totiž na rozdíl od vlády umí počítat a ví, že plánujete následující: Daň 2 460 korun ročně pro každou novou domácnost, která nemá televizi ani rozhlas. Daň 2 460 korun ročně pro každého mladistvého, který se osamostatní od rodiny a neplánuje si pořizovat televizi ani rozhlas. Daň 300 korun plus pro úplně každou domácnost, která televizi nebo rozhlas už má. Absurdní daň ve výši až 250 000 korun ročně pro firmy působící v tuzemsku.
Podařilo se vám napsat zákon, který dokázal spojit všech 24 významných asociací a svazů zastupujících tisíce firem v České republice do jednotného odporu. To se povede málokdy, dámy a pánové! Gratuluji, pane ministře Baxo z ODS, podařilo se vám napsat zákon, kterým šokujete celou jednu mladou generaci, pro kterou je její televizí Netflix, Voyo nebo YouTube a rozhlasem Spotify nebo Apple Music, protože jim pošlete složenku za službu, kterou nesledují a nevyužívají, a přitom za ni budou platit víc než za tu, kterou využívají každý den. Opravdu exkluzivní pozdrav od státu!
To si, dámy a pánové, opravdu myslíte, že tímto stylem Českou televizi a Český rozhlas v očích široké veřejnosti nepoškodíte? Že jim tím opravdu pomůžete? Stáhněte ten zákon! Stáhněte ten zákon a přestaňte konečně zvyšovat daně. Stáhněte ten zákon a začněte se starat o to, aby lidé za své peníze dostávali to, co skutečně potřebují a chtějí. Stáhněte ten zákon a hledejte úspory a neefektivity a ty řešte. A totéž požadujte po veřejnoprávních médiích místo toho, abyste se je tímto způsobem snažili nepokrytě získat na svou stranu. Ve skutečnosti jim tím totiž pouze uškodíte. Děkuji vám za pozornost. (Potlesk poslanců hnutí ANO 2011.)

