File: s127223.htm
Anchor: r2
Date: 27. schůze, 21. ledna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane místopředsedo. Nebudu mít sice tak skvělé téma jako kolega Zlínský, já budu navazovat nikoliv na něj, ale na kolegyni Táňu Malou. Bod, který navrhuji, se jmenuje Zastavme odliv kvalitních zaměstnanců ze státního sektoru. Jedná se o návrh nového bodu, navrhuji jeho zařazení na pátek 31. ledna tohoto roku jako první bod.
Nyní k samotnému odůvodnění, proč tento bod navrhuji. Stejně jako kolegyni Táňu Malou, také mě zaujaly odchody zkušených zpravodajců z tajných služeb. Odchody státních zaměstnanců do veřejného sektoru jsou totiž alarmujícím trendem. Ráda bych tedy navrhla bod s názvem Zastavme odliv kvalitních zaměstnanců ze státní správy.
V posledních letech odchází ze státních institucí velké množství kvalitních a zkušených zaměstnanců, a to nemluvíme jen o tajných službách, ale v mnoha dalších klíčových odvětvích se tomu děje. Toto není pouze problém jednotlivých úřadů, ale systémový problém, který ohrožuje fungování našeho státu jako celku. Tyto odchody nejsou náhodné, jsou důsledkem nespokojenosti s tím, jak fungují státní instituce, s jakým přístupem se k zaměstnancům chová vedení a jaké jsou vnitřní vztahy.
Mnohdy se jedná o nedostatek motivace, podpory a uznání, které by mělo být pro tyto lidské zdroje samozřejmostí. Je třeba si uvědomit, že tyto odchody mají za následek ztrátu cenných znalostí a zkušeností, které jsou pro fungování státní správy nezbytné. Když ztrácíme tyto cenné lidi, ztrácíme také důvěru veřejnosti v naše instituce a její schopnost plnit své úkoly.
Vláda musí přijmout opatření, která zajistí, že státní správa bude místem, kde se cítí dobří a zkušení lidé, ceněni a respektováni, to znamená zlepšení pracovních podmínek, zavedení systému motivace a uznání a také vytvoření prostředí, kde se lidé budou cítit součástí něčeho významného. Je důležité, aby se státní správa stala konkurenceschopnou vůči soukromému sektoru a byla schopna udržet a přitahovat ty nejlepší. To je základním předpokladem pro to, aby naše instituce byly efektivní a důvěryhodné. Naše státní správa potřebuje změnu, potřebuje více pozornosti, více podpory a více úcty k těm, kteří v ní pracují. Je čas, aby se vláda začala těmito problémy vážně zabývat, přijala opatření, která zajistí, že naše státní správa bude fungovat tak, jak to očekávají naši občané.
Když to vezmu, co udělala tato vláda v tomto volebním období. Dvakrát měnila služební zákon, jednou z popudu předsedy tehdy pěti koaličních klubů, potom jako vládní návrh z pera ministra vnitra. Přiznejme si, o čem to bylo? Především osekat vlastně přitažlivost státní správy pro nové zaměstnance. K čemu to vede? Z ministerstev odcházejí ti nejlepší, protože nejsou zaplaceni, a říkají, my odcházíme, například jsem právník a beru doplatek na bydlení, bohužel půjdu jinam, protože se za to stydím, stydím se jako státní zaměstnanec, že beru doplatek na bydlení. Ano, chceme snižovat počty úředníků, ale nemůžeme je snižovat tím, že ti nejlepší odejdou. Potom nejsme schopni snížit ten počet, protože tu práci za toho jednoho velmi schopného budou dělat až tři lidi.
Například Ministerstvo pro místní rozvoj, nastupující nový ministr Kulhánek, ano, samozřejmě musí řešit věci s digitalizací, tam chápu personální změny, ale pro jistotu se ještě zbaví třeba i jiných lidí, kteří neměli s digitalizací nic společného, pracovali dlouhodobě na ministerstvu, ale prostě už nejsou mladí a hezcí, je jim přes 60 let, tak je třeba se jich zbavit. Tak takhle vypadá personální politika. Zbavujeme se lidí, kteří dlouhodobě pracovali, měli dobré pracovní výsledky. O tom to nemá být. Zkusme podpořit ty nejlepší, aby zůstali a pracovali pro stát. Děkuji za pozornost. ***
