File: s127115.htm
Anchor: r8
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Vážená paní poslankyně, vážený pane místopředsedo, děkuju za slovo. Za prvé je potřeba říci, že ta interpelace možná tím směrem, jaký probíhá odstřel, kolik je nasazeno sil a podobně, směřuje určitě na mě. K tomu já vám informace dám. Některé ty informace jsou spíše na Ministerstvo zemědělství, protože Ministerstvo zemědělství České republiky bylo iniciátorem tohoto vládního usnesení, kde požádalo Policii České republiky o součinnost. Policie České republiky v takovém případě součinnost vykonávala i v minulosti. Není to nějaký precedentně první případ, kdy by policejní specialisté, ostřelovači, policisté, byli účastni takovému zásahu v mimořádném veterinárním opatření.
To, co vy tady říkáte, tak samozřejmě tím, kdo dává rozhodnutí, které se týká i lokality, není rozhodně Policie České republiky. My si nevybíráme, ale podle mých informací je to právě Krajská veterinární správa v Liberci. Ta vydala takzvané rozhodnutí ve věci mimořádného veterinárního opatření. Nejprve ho vydala pro myslivecký spolek Zelené údolí pro usmrcování černé zvěře za účasti Policie České republiky. Následně podobné rozhodnutí vydala pro usmrcování zvěře za účasti Policie České republiky v honitbě Vratislavice a bylo stanoveno, za jakých podmínek a v jakých oblastech bude usmrcování černé zvěře za účasti policie probíhat.
V tomto případě bych vás opravdu odkázal i na rozhodnutí vaší Krajské veterinární správy v Liberci, kde určitě i jako lokální poslankyně své možnosti se dotázat na výběr lokality máte. Já jenom zcela odpovědně říkám za Policii České republiky, že my jsme dostáli té prosbě, která byla dána i vládním usnesením, a zároveň bych dodal, že pro Policii České republiky se nejedná jenom o nějakou zábavu. V rámci toho se investovaly například i prostředky pro noční vidění pro Policii České republiky, které samozřejmě policie nikam nevrací, ty zůstávají v jejím majetku a podobně.
Nějaké statistiky, jak celá akce probíhá, bude probíhat, má probíhat. První etapa listopad a prosinec 2024, druhá etapa zima, jaro 2025, třetí etapa podzim 2025. ***
