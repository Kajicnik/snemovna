File: s127267.htm
Anchor: r4
Date: 27. schůze, 21. ledna 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová: Krásné dopoledne, dámy a pánové. Ano, dotázala jsem se na tento akční plán, který zmiňoval pan náčelník generálního štábu na velitelském shromáždění, a vy jste, pane poslanče, už také zmiňoval tuhle věc v úterý a i v minulých interpelacích. Takže jsem měla prostor si to zjistit. Tak odpověď tedy velení armády, respektive náčelníka generálního štábu, je taková, že tento akční plán považuje Armáda České republiky soubor postupně přijímaných opatření k naplňování náborového cíle a stabilizaci personálu na základě provedených analýz, sběru a vyhodnocení informací, a to zejména v rámci pracovního týmu Personál. Dle této odpovědi by tedy nemělo jít o nějaký souhrnný dokument a zmíněné vyjádření pana náčelníka generálního štábu z velitelského shromáždění tedy nebylo zřejmě zamýšleno tak, jak asi v tom důsledku vyznělo.
Každopádně k těm personálním opatřením jako takovým bych vám chtěla říct, že i já tu situaci považuji za velice nepříznivou. Bohužel čelíme mnoha negativním faktorům, které ovlivňují jak nábor, tak udržení personálu. Jde zejména o demografický vývoj, ale i fakt, že armáda a bezpečnostní sbory jsou konkurenty.
Konkrétní opatření abych uvedla, tak zmíním, že vloni v dubnu vzniknul na generálním štábu pracovní tým s názvem Personál, a tento má za úkol navrhovat opatření, která zvýší atraktivitu služby, zlepší podmínky a zjednoduší a zefektivní rekrutační proces. Naprostá většina opatření ale vyžaduje úpravu legislativy, tedy i nějaký čas - pak se ten požadovaný efekt dostaví s odstupem nějaké doby.
Nejviditelnější změnu by letos měla přinést novela zákona č. 221/99 Sb. Tento návrh předkládám v takzvané devadesátce, protože pokud bychom neposuzovali tento zákon v devadesátce, je velmi nepravděpodobné, že bychom ho v tomto volebním období stihli schválit. V této novele je jednak náborový příspěvek, zvýšení stabilizačního příspěvku, motivační i pro déle sloužící vojáky, je tam snížení nároku na trestní bezúhonnost uchazečů, takzvané zkrácení karenční doby, je tam služební poměr na zkoušku například na jeden dva  roky a tak dále. Ono hodně těch dílčích opatření už funguje, my se snažíme odstraňovat bariéry na vstupu do armády. Omezila se administrativa spojená s rekrutací. Velkou část mohou zájemci díky virtuálnímu náborovému středisku vyřešit on-line. Nová zdravotní vyhláška, která také byla vybojována, tak minimalizuje okruh lidí, kteří dosud byli ve služby diskvalifikováni ze zdravotních důvodů. Podobný cíl sledujeme i v té provedené úpravě vstupních fyzických testů. Nováčkům se snažíme maximálně usnadnit přechod do služebního poměru, zaměřujeme se i na podporu mladé generace a její vzdělávání pro potřeby armády.
To zmiňovala asi paní plukovnice Dvořáková, že se loni uskutečnil pilotní ročník letního dobrovolného cvičení pro středoškoláky. Tyhlety vlastně boot campy chceme dělat dál, takže tady si myslím, že je velká šance - a byl o to zájem - že by se nám v tomto mohlo dařit. Další opatření jsou zaměřená na udržení vojáků ve službě - a to já považuji za klíčové a budu trvat na tom, aby s každým odcházejícím vojákem byl uskutečněn nějaký opravdu relevantní personální pohovor. Proč ten člověk odchází? Z jakého důvodu? Co ho k tomu vede? A jestli je v armádě pro tohoto člověka ještě nějaká možnost uplatnění? Nějaké místo? Bohužel zjišťuji, že se toto neděje a že naše apéčko ty rozhovory nedělá úplně s každým, což považuji za chybu. Každému vojákovi by se měli více personalisté věnovat a identifikovat důvody vedoucí k odchodu.
Porovnání s předchozími roky - ale nejsou ta čísla náboru tak výrazně horší. Mimochodem, v loňském roce nastoupilo téměř o 48 procent nových vojáků z povolání více než v roce 2021. Je to 1 817 versus 1 228, kdy končilo předchozí vedení Ministerstva obrany, tedy pan Metnar.
Nicméně ani takový vývoj nepovažuji za dostatečný a na zlepšení pracujeme jak z úrovně Ministerstva obrany, tak generálního štábu, který to má (Předsedající: Čas.) ve své kompetenci.

