File: s127109.htm
Anchor: r2
Date: 27. schůze, 21. ledna 2025
Speaker: Poslankyně Věra Adámková

Speech:
Poslankyně Věra Adámková: Děkuji, paní místopředsedkyně. Já si právě myslím, že třeba to poměrně malé procentuální zastoupení - v tom s vámi naprosto souhlasím - vysokoškoláků je právě proto, že nejsou konkurenceschopní. Samozřejmě že všechno se vyvíjí, tedy i způsob výuky a tak dále, ale nejsem přesvědčena o tom, že vám dali dobré informace, že to bylo zcela komunikováno, protože to by se na mě ten terén neobracel. Nejsem učitel základní ani střední školy. Oni jsou tím velmi znepokojeni.
Pak tedy bych chtěla slyšet, vaším prostřednictvím - tím nemyslím směrem k paní předsedkyni, ale směrem k ministru školství a potažmo vládě - co uděláte pro další roky s těmi školami, které jsou enormně zatížené žáky s jiným než českým mateřským jazykem? Protože jak se zdá, tak situace se honem neuklidňuje a oni skutečně potřebují pomoci, jak ti žáci, tak ty školy, protože ani jedna strana nemůže býti spokojena. Takže to prosím, kdyby bylo možné potom zodpovědět. Děkuji.

