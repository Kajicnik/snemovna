File: s127184.htm
Anchor: r15
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju za slovo, pane místopředsedo. Ten nynější návrh je doprovodným, takzvaným změnovým, zákonem k zákonu o volebních kampaních. Předložený návrh byl uveden v prvém čtení, a proto lze teď jen stručně shrnout, že jeho primárním účelem je z jednotlivých volebních zákonů vypustit ty pasáže, které budou nahrazeny novou komplexní úpravou volebních kampaní prezentovanou už v předcházejícím bodě.
V rámci změnového zákona se navrhuje v zákoně o sdružování v politických stranách zpřísnit pravidla pro sponzoring politických stran stanovením obdobných pravidel jako při registraci třetích osob. Účinnost zákona se navrhuje k 1. 1. 2026, kdy nabude účinnosti také zákon o správě voleb.
Návrh zákona již projednal ústavně-právní výbor, který jej doporučil schválit. Děkuji vám.

