File: s127196.htm
Anchor: r7
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážený pane předsedající, vážené paní kolegyně, vážení páni kolegové, dovoluji si vám v druhém čtení představit velmi stručně celý ten předkládaný návrh, návrh změny zákona o silniční dopravě, který přináší především transformaci současného Centra služeb pro silniční dopravu jako příspěvkové organizace Ministerstva dopravy na Inspekci silniční dopravy. Inspirujeme se příklady v zahraničí, kdy nám jde především o to, aby současní technici mohli provádět kontroly zejména nákladních vozidel bez přítomnosti dvoučlenné policejní hlídky, kdy v okamžiku, kdy policejní hlídka musí odjet k akutnímu případu, tak v ten okamžik bohužel celá kontrola končí a činnost i Centra služeb pro silniční dopravu je tak opravdu, co se týče efektivity, významně omezená. Jde nám o to, aby v tomto směru byl výkon státu efektivní a aby tam, kde dochází k přetížení nákladních vozidel, si mohl opravdu stát snáz vynutit respekt a samozřejmě vytvořil tak vhodnější a rovnější podmínky pro všechny poctivé podnikatele v oblasti nákladní dopravy.
Dalším významným bodem je zavedení takzvané poptávkové dopravy, podmínek pro to, aby jednotlivé kraje mohly zařadit moderní způsob poptávkové dopravy do okruhu veřejných služeb a byla proto jasná pravidla. Tady vycházíme zejména z těch oblastí, kde už k zavedení poptávkové dopravy dochází, kdy není nutné zejména v dopravních sedlech organizovat dopravu velkými autobusy a vozit vzduch, ale zajistit na základě mobilní aplikace poptanou dopravu, a dokonce na místa, kde nutně nejsou kamenné zastávky. Bude to do budoucna znamenat další snížení nákladů na veřejnou dopravu při zajištění stejné, nebo dokonce vyšší kvality služeb.
Zároveň přinášíme v té podobě návrhu také šest opatření směřujících ke zrušení a zjednodušení celé řady agend v působnosti Ministerstva dopravy. ***
