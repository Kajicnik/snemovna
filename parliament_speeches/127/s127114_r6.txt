File: s127114.htm
Anchor: r6
Date: 27. schůze, 21. ledna 2025
Speaker: Poslanec Miloslav Janulík

Speech:
Poslanec Miloslav Janulík: Děkuji za slovo, pane místopředsedo. Vážený pane nepřítomný ministře, já jsem interpelaci nazval motivaci zdravotníků. A jaká je jiná než mzdová, protože o jiné zatím asi těžko můžeme hovořit.
Já jsem vás tady v předcházející interpelaci žádal, abyste zajistil nebo aby ministerstvo se snažilo o to, aby se nepoužívala ta komunikace, která je v médiích, že lékaři berou 100 000 korun za měsíc. Oni berou 100 000 korun, ale za dva měsíce. To je potřeba říkat, protože pro občany, kteří to sledují, lékař, který studuje a v pětadvaceti se konečně dostane k tomu, aby něco začal vydělávat, když do té doby jenom on a jeho rodiče platili za jeho studia a nemalé částky, tak ve 12. třídě v I. sStupni dostane v rublu 41 380 korun, což je 33 187 čistého, takže dostává 194 korun na hodinu. Jako lékař, ano? Za to u nás dneska nechtějí chodit ani stříhat vinohrad. Po 30 měsících praxe v 13. třídě má 49 150, takže po atestaci, po pěti letech praxe, kdy je mu třicet a všichni jeho vrstevníci už mají dávno domy a založili ekonomické existence krásné, tak on teprve začíná vydělávat a dostane se na čistý hodinový plat 315 korun. Tak jestli to připadá vám adekvátní jako motivace zdravotníků nebo respektive lékařů, tak to opravdu, mně to připadá spíš, bych řekl, demotivace. A pokud to nebudeme a nebudete řešit, tak někdo to řešit bude muset, protože dopadneme jako okolní státy, že nás nebude mít kdo léčit, protože kdo by to za ty peníze dělal, když zedník dneska chce 1 000 korun na hodinu. A po doktorovi chcete, aby sloužil v noci, na Silvestra nebo na Vánoce za tři stovky! Děkuju. ***
