File: s127109.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: To není jediná - možná největší nerovnost, která v tom systému je. Co nás třeba musí trápit a trápí nás, je to, že jsou obrovské rozdíly v kvalitě vzdělávání mezi jednotlivými regiony, což mimo jiné souvisí třeba i s kvalitou pedagogického sboru. Protože když máte dneska na některých místech školy, kde prakticky nenajdete kvalifikovaného pedagoga, tak nejenže si neporadí s žáky, kteří dobře neovládají český jazyk, ale neporadí si mnohdy dobře ani třeba s problémovými žáky, kteří český jazyk ovládají. Tohle se třeba právě snažíme změnit tím, že učitelské povolání, které je prestižní, ale není atraktivní, se snažíme zatraktivnit těmi 130 procent průměrné mzdy tak, aby mladí lidé, kvalitní mladí lidé, se chtěli stát učiteli, abychom měli učitele, kteří dokáží tu situaci zvládnout.
Stejně tak máme problémy třeba na středních školách s tím, že v Praze se kolikrát nedostanou ani velmi talentované děti, zatímco v jiných místech České republiky je ta situace jiná. Je nedostatek míst na základních školách v některých regionech. To zase řešíme ve spolupráci s kraji, s Hlavním městem Praha, tak, abychom vybudovali potřebné kapacity.
Dále i řekněme strukturální překážky, protože není to jenom v obsahu učiva. Jsou tu určitě i strukturální bariéry, tak abychom i tyto dokázali překonat. Myslím, že velké téma, které je ještě před námi, kde se už něco děje, ale také bych chtěl, aby to šlo rychleji, je změna struktury středního školství, která ať už počtem oborů, způsobem rozdělení jednotlivých škol, neodpovídá tomu, co mladí lidé dnes potřebují a jaké jsou pak jejich další kroky, ať už jde o pracovní trh nebo o umístění na vysokých školách. Takže všude tam musíme ty změny dělat. Budu rád, když budou rychlejší. (Předsedající: Čas.)

