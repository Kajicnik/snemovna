File: s127110.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Já, pane poslanče, neteoretizuji, vy se setkáváte s pacientkami, já se zase setkávám s mladými lidmi, s kterými se také bavím o tom, jaké jsou jejich životní perspektivy a proč chtějí zakládat, nebo zakládat rodiny. A já jsem ani nezpochybnil nějaký význam těch ekonomických faktorů dlouhodobých, a proto také naše vláda dělá opatření, která dělá, která jsem tu vyjmenoval. Ale představa, že tady dáme peníze za to, že někdo bude mít dítě nebo něco podobného, je opravdu naivní, protože se ukazuje na základě zkušeností a čísel z těch států, které to zkusily, že toto nefunguje, a toto je prostě potřeba mít na paměti. A pokud jsou ve všech státech Evropy podmínky špatné, no tak o tom přemýšlejme.
Ale já myslím, že to by nás spíš mělo vést k úvaze, že ty ekonomické motivace - a nakonec o tom je i odborná literatura - nejsou dominantní, že tady hrají roli i jiné faktory, které stát, vláda a politici pravděpodobně mohou ovlivnit velmi málo. Proto se máme soustředit na to, co ovlivnit můžeme, a to je například umožnění sladit pracovní život se soukromým, s rodinným, to děláme na konkrétních opatřeních, jak jsem vám to ukázal, to je vlastně odstranění té obavy o zhoršení existence nebo ohrožení existence při tom, když budu mít další dítě. To jsou všechno věci, které stát může dělat. Ale představovat si, že když tady uděláme nějaké zázračné opatření, tak zázračně vroste porodnost, to tak prostě není. A tuto iluzi ani, prosím pěkně, neživme.
Znovu říkám, to nás nezbavuje odpovědnosti dělat všechno pro to, aby se rodinný život dal sladit s pracovním, a to také moje vláda v řadě opatření udělala.

