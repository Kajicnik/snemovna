File: s127195.htm
Anchor: r11
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Dobrý večer, vážený pane místopředsedo, kolegyně, kolegové, já si dovolím uvést tedy tuto novelu několika zákonů pod sněmovním tiskem 796.
Tato právní úprava má za cíl sjednocovat výkon státní správy všech pojistných a nepojistných dávek podmíněných dlouhodobě nepříznivým zdravotním stavem a průkazu osoby se zdravotním postižením pod Českou správou sociální zabezpečení a také její vnitřní organizační jednotky, a tím dojde k poměrně výraznému zefektivnění systému vyřizování celé této agendy, vytvoření prostoru pro to, abychom to dělali efektivněji, lépe manažersky a také abychom dokázali využít veškeré nástroje digitalizace a také i systémové nastavení kontrol, pokud jde o tuto oblast.
Přestože právní předpisy upravující oblast nepojistných sociálních dávek podmíněných dlouhodobě nepříznivým zdravotním stavem jsou průběžně novelizovány, základní nastavení systému vychází z let 2006 až 2011. Toto nastavení však už dneska neodpovídá požadavkům a nárokům dnešní doby, zejména pokud jde o vedení správního řízení a digitalizace, a především o rychlost celého řízení. (Hluk v sále přetrvává a zesiluje.) Proto navrhujeme tuto úpravu, kdy mezi ta hlavní opatření patří především zkrácení lhůt a zavedení také lhůt pro některé úkony, které byly doposud časově vymezeny pouze správním řádem, a současně zkrácení těch lhůt stávajících v rámci také i zjednodušení celé administrativy. Jedná se především o zkrácení lhůty pro vydání rozhodnutí ze 30 dnů na 15 dnů, dále speciální úprava lhůty pro provedení sociálního šetření a její zkrácení ze 30 dnů na 20 dnů a v souvislosti s tím zavedení lhůty pro zahájení sociálního šetření do 5 pracovních dnů od podání žádosti. V návaznosti na speciální úpravu lhůt návrh zákona přináší upuštění... (Odmlka pro hluk v sále.)

