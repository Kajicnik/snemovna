File: s127265.htm
Anchor: r6
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji. Vážená paní předsedkyně, vážené poslankyně, poslanci, na úvod řeknu, že velmi případně potom poprosím, pokud s tím pan poslanec Nacher bude souhlasit, tak jsem připraven, pokud mu ten pisatel k tomu dá souhlas, se podívat na ten případ opravdu přesně, protože není úplně jednoduché formulovat tu obecnou odpověď na tyhle situace, nicméně protože toto je problematika poměrně detailní, tak já si dovolím tady ocitovat některé informace, které mám přímo od svého rezortu.
To znamená, zákoník práce, on neukládá poškozeným výslovnou povinnost podrobit se lékařskému vyšetření za účelem zjištění, zda se u nich vedle nemoci z povolání nerozvinulo obecné onemocnění. Pokud pojišťovna žádá poškozeného, aby se takovému vyšetření podrobil, pak sice postupuje s péčí řádného hospodáře, ale poškozený takové žádosti nemá povinnost vyhovět.
Povinnost poskytovat náhradu za ztrátu na výdělku po skončení pracovní neschopnosti, takzvanou rentu, mají podle zákoníku práce zaměstnavatelé. Ti jsou však pro tyto případy ze zákona pojištěni a v praxi poskytují poškozeným toto odškodnění přímo pojišťovny dle vyhlášky Ministerstva financí. Obecně však platí, že v případě, že se u poškozeného v době, kdy pobírá rentu, rozvine vedle existující nemoci z povolání takzvané obecné onemocnění, které není nemocí z povolání a ani nemá příčinnou souvislost s dříve vykonávanou prací, může se jednat o podstatnou změnu poměrů na straně poškozeného, což může být důvodem pro snížení nebo odebrání renty, neboť dle judikatury Nejvyššího soudu lze takovou situaci posoudit tak, že ztráta nebo snížení zdravotní způsobilosti zaměstnance je způsobena primárně obecnou chorobou, nikoliv nemocí z povolání. A pak je samozřejmě jiný příběh, který se potom týká například otázky invalidity a tak dále.
Pokud se neprokáže, že došlo k podstatné změně poměrů na straně poškozeného, zpravidla pokud obecné onemocnění nedosahuje významné závažnosti, pak není důvod náhradu za ztrátu na výdělku snižovat nebo poskytovat. V případě, že pojišťovna rentu sníží nebo nevyplatí, o nároku v případě sporu rozhodne soud na základě žaloby podané poškozeným. MPSV není podle kompetenčního zákona tím, kdo by řídil pojišťovny a ukládal jim povinnost, jak mají postupovat, ani nejsme oprávněni provádět kontrolu u této činnosti. Děkuju.

