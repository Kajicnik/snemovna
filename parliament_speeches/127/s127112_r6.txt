File: s127112.htm
Anchor: r6
Date: 27. schůze, 21. ledna 2025
Speaker: Poslankyně Marie Pošarová

Speech:
Poslankyně Marie Pošarová: Děkuji za slovo. Vážený pane premiére, můj dotaz je, co se týče nákupu infrastruktury NET4GAS. Vnímám ji samozřejmě jako strategickou, v tom problém samozřejmě nevidím. Ale problém je v ceně, za jakou ji Česká republika koupila. Nejdříve to byla kupní cena 8 miliard korun, ale samozřejmě ji převzali i s dluhy za skoro 35 miliard korun, které samozřejmě se skládají převážně z dluhopisů a úvěru se splatností do roku 2028, to znamená zhruba kolem 43 miliard. S úroky zaplatíme, popřípadě přeplatíme 63 miliard korun a dodnes mi nebyl nikdo schopen říct, jak je možný, že my jsme zaplatili takovouhle částku, když jediný konkurent, kdo měl ještě zájem o NET4GAS, byl pan Daniel Křetínský z EPH, samozřejmě, a ten nabídl částku maximálně ve výši 20 miliard korun. Tak mi řekněte, proč my jsme třeba nenabídli o miliardu víc? Proč my jsme nabídli vlastně dvojnásobek této částky? Děkuji.

