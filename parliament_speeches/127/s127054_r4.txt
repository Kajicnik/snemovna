File: s127054.htm
Anchor: r4
Date: 27. schůze, 21. ledna 2025
Speaker: Poslankyně Helena Válková

Speech:
Poslankyně Helena Válková: No, my jsme byly asi jako ženy vyzvány, já tedy si nemyslím, že bych byla taková úspěšná žena, která by okamžitě měla odpovědět, ale žena jsem určitě.
Můj milý kolega, pan poslanec Nacher, vaším prostřednictvím, pane místopředsedo, tady zmiňoval některé věci, se kterými mohu souhlasit. Takové to přepnutí, řekněme, pozitivní diskriminace ve prospěch žen, to určitě má kontraproduktivní účinek. Já se také zdržím hlasování, protože ty parametry podle mě nejsou nastavené úplně reálně, realisticky. Na druhé straně, že jsme zatím velmi podhodnoceny ve všech oblastech politiky, o tom asi nikdo nebude pochybovat, protože naše zastoupení na populaci je zhruba, když to zobecním, kolem poloviny a tady je nás pětina a všichni jsou z toho štěstím bez sebe, že tady máme 50 žen, poslankyň, o Senátu ani nemluvím. Přitom si myslím, že atmosféra, konstruktivní jednání i výsledky, kdyby tady bylo víc žen, by byly lepší, protože by více odrážely společnost a její rozložení.
Jenom se musím ohradit vůči tomu druhému tvrzení, že by nám to uškodilo. Nám by to určitě neuškodilo, nás je dost velmi schopných žen, ale ty příležitosti ještě nám muži nedali, bohužel. Srovnejte si Německo, Rakousko, skandinávské země a podívejte se do jejich parlamentů, kolik tam mají zastoupeny... jaké zastoupení tam mají ženy, a podívejte se na kulturu toho projednávání zákonů. Je taky trochu jiná a já si myslím, že to není jenom jednacím řádem. Je to i tím, že ženy mají jiný způsob jednání i v politice: kultivovanější, diplomatičtější a možná že i trošku emočnější, a to potřebujete, vy ženy i vy muži. Předsedající: Čas, prosím.) Děkujeme. Děkuji. (Potlesk.)

