File: s127026.htm
Anchor: r4
Date: 27. schůze, 21. ledna 2025
Speaker: Poslankyně Eva Decroix

Speech:
Poslankyně Eva Decroix:: Děkuji vám pane předsedající za slovo. Dovoluji tímto přihlásit a možná i seznámit své drahé kolegy s pozměňovacím návrhem, který je nyní nahrán pod sněmovním dokumentem 5905, a jenom prosím si dovolím odůvodnit, a možná i částečně navázat na svoji kolegyni Helenu Válkovou, která hovořila o tom, že některé profese jsou nezbytné k tomu, aby nám fungovala justice. S ní souhlasím s tím, že určitě jednou z těch profesí jsou znalci, ale současně si dovolím, a zde se taktéž shodneme: máme zde další profese, které nám velmi akutně chybí, a jsou to mimo jiné psychoterapeuti. Situace v české legislativě je již několik let taková, že kromě oblasti zdravotnictví my dnes nemáme žádným způsobem zákonně uchopenou profesi psychoterapeuta, a situace je poměrně tristní, neboť psychoterapeuti provádí toto řemeslo někdy na základě živnosti volné, někdy na základě živnosti vázané, která ale slouží k psychologickému poradenství, a již několik, dovolím si říct, desítek let - do té diskuse vstoupila mnohem mnohem později - je vedena diskuse, že za účelem zkvalitnění a za účelem zajištění větší dostupnosti těchto psychoterapeutických služeb by bylo velmi záhodno, aby vznikla vázaná živnost, která je tímto mým pozměňovacím návrhem navržená. Jedná se o poradenskou psychoterapii a pro mě je nyní v tomto okamžiku velmi důležité zmínit, že na této činnosti, která trvala opravdu téměř dva roky, proběhlo několik - asi ne desítek, ale určitě několik - jednání a je pro mne velmi důležité říci, že tak, jak je nyní ten pozměňovací návrh předložen, tak se na něm účastnila Unie psychologických asociací, Česká asociace pro psychoterapii, Asociace klinických psychologů, Iniciativa 2023, ale také Psychologický ústav Akademie věd, Neurologická klinika prvního lékařství, Národní ústav duševního zdraví, Sdružení kateder psychologie České republiky nebo také nezisková organizace Nevypusť duši, Psychoterapeutická společnost, Psychiatrická společnost a velké díky náleží taktéž Ministerstvu zdravotnictví, Ministerstvu průmyslu a obchodu a Úřadu vlády, velké díky také kolegům. ***
