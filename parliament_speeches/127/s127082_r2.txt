File: s127082.htm
Anchor: r2
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuju za slovo, paní místopředsedkyně. Pane premiére, je to smutné poslouchat. Velmi, velmi smutné. Já si jenom říkám, jestli jste mimo realitu, anebo jestli vědomě tady přednášíte... Nechci používat žádné expresivní výrazy. Jestli vůbec víte, o čem tady mluvíte? Já taky dám na místo teď do svého vystoupení pár čísel, které jsem si rychle vyhledala.
Jak je na tom Česká republika, v komparaci s dalšími zeměmi v hospodářském růstu? Po ekonomickém poklesu v roce 2023, když musíme dohánět právě ten pokles ekonomiky, tak v roce 2024 byl růst 1,1 procenta v České republice, v Polsku 3,3 procenta, ve Francii 1,3, Spojené státy 2,7 a světová ekonomika 2,9. Problém je totiž ten, že České republice se nepodařilo nastartovat pocovidový růst. Jsme téměř nejhorší v Evropě. Podle posledních čísel vyrostla průměrná evropská země oproti období před covidem okolo 4 procent. Mám tu graf, nemám ho vytisknutý, je dohledatelný běžně ve veřejných zdrojích. Ale třeba takové Chorvatsko dokonce 18 procent, Polsko 13 procent, Slovensko 6 procent, zatímco Česká republika 1 procent, zhruba. To je dáno tím, že právě vaše vláda, pane premiére, nedělá prorůstovou politiku, a my tím přicházíme o obrovské peníze, protože zhruba z 1 procenta HDP by bylo asi 20 miliard korun ročně, myslím příjmů. Navíc, kdybychom rostli víc, tak bychom logicky i snižovali dluh v poměru HDP, což se neděje. Když jste mluvil o stavební produkci, tak dokonce bylo dokončeno o 38,1 procenta, bytů méně, a navíc, meziroční nárůst stavební produkce o 2,5 procenta byl ovlivněn nízkou srovnávací základnou z listopadu předcházejícího roku, kdy byl zaznamenán nejvyšší průměrný úhrn v podstatě od roku x let zpátky. Dokonce mám poznamenané od roku 2061. To jsou čísla, která čerpáme zase z veřejných zdrojů.
K investicím, kterými se tak rád chlubíte, tak ve srovnání s covidovými lety 2020 i 2021 se objem prorůstových investic, tedy investic očištěných od výdajů na obranu, snižuje, zatímco v roce 2020 investovala vláda Andreje Babiše 2,7 procenta HDP a 2,4 procenta HDP v roce 2021, v příštím roce to bude sotva 2,3 procenta HDP. Také samotné výdaje na dopravní infrastrukturu jsou v poměru k HDP nižší, než byly v roce 2020, kdy byla naše ekonomika navíc sevřena covidovými uzávěrami. Na investice Ministerstva dopravy jsme v roce 2020 dávali v poměru HDP více, než v podstatě dáváte vy, za nás bylo 1,14 procent HDP, teď v roce 2025 to bude 1,09 procent, HDP. Já bych chtěla toto zdůraznit, podtrhnout. A znovu říkám, neřekl jste, jaké děláte opatření, jaké udělala vaše vláda prorůstová opatření v roce 2024 a v roce 2025.
Máte pravdu, teď se s vámi shodnu v jedné věci, že ta interpelace je skutečně zhruba rok, to jste připomenul správně, přesto je smutné, že jsme se za ten rok nijak neposunuli. (Potlesk hnutí ANO 2011.) ***
