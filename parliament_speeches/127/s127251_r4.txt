File: s127251.htm
Anchor: r4
Date: 27. schůze, 21. ledna 2025
Speaker: Poslanec Karel Rais

Speech:
Poslanec Karel Rais: Dobrý den, vážený pane místopředsedo, páni ministři, pane ministře vlastně (Poslanec Rais se otáčí do vládních lavic) - je vás tady víc, vážení kolegové a kolegyně - vládní návrh navazuje na tradiční stotřicítku, zákon č. 130, který vznikl v roce 2002. Od té doby bylo postupně vydáno pět prováděcích předpisů, které podrobně upravovaly postup pro poskytování účelové a institucionální podpory, vedení informačního systému a tak dál. Tento zákon byl třiadvacetkrát novelizován. Tak jak říkal pan kolega tady přede mnou, tak v podstatě jedna z těch posledních novel byla v minulém volebním období, byla velmi dílčí pouze a všichni jsme čekali na tento materiál poměrně dost.
Co se týká tohoto materiálu, který byl předložen, tak jak bylo řečeno a jak vyplývá ze systému eKLEP pro veřejnost, k návrhu zákona bylo vzneseno 1 450 připomínek prakticky, přičemž zásadní připomínky vyslovilo 31 z 35 zapojených připomínkových míst. Z verze materiálu, který byl předložen vládě 22. října, vyplývá, že při vypořádání zásadních připomínek se nepodařilo vypořádat všechny zásadní připomínky s Ministerstvem financí a dalšími ministerstvy. U poslední verze materiálů z 11. prosince, které vláda projednala, přetrvává rozpor u připomínek Ministerstva financí a Ministerstva průmyslu, který se týká financí a personálií. Ve vztahu k připomínkových místům je logické, že se budu zmiňovat o připomínkách, které vzešly z vysokých škol, čili z reprezentace vysokých škol, kde Rada vysokých škol vznesla 59 připomínek, Česká konference rektorů 126 připomínek a obě reprezentace zaujaly poměrně kritický postoj k předložené legislativě, cituji: "Výsledná podoba předloženého znění návrhu zákona bohužel není obsahově ani formálně plně konzistentní. Současně vnímáme, že větší (?) množství již prodiskutovaných závěrů pracovní skupiny ministryně, která byla složena ze stakeholderů včetně Rady vysokých škol a ČKR, nebyly v návrhu reflektovány." To, že tady bylo dáno 1 500 připomínek, podle mě svědčí o nepřipravenosti a nekvalitě připraveného materiálu ze strany vládních úředníků a úředníci řadu připomínek neřešili, anebo je odmítli. ***
