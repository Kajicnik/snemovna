File: s127061.htm
Anchor: r2
Date: 27. schůze, 21. ledna 2025
Speaker: Poslanec Michal Kučera

Speech:
Poslanec Michal Kučera: Dobrý den, dámy a pánové. Děkuji za slovo, pane místopředsedo. Já bych se taky stručně rád vyjádřil k průběhu projednávání a k některým pozměňovacím návrhům. Jak už tady bylo uvedeno, my jsme velmi podrobně projednávali všechny pozměňovací návrhy, které jsou předmětem dnešního jednání, na zemědělském výboru. Ta debata tam byla velmi korektní, velmi věcná.
Ty pozměňovací návrhy, které přicházely, bych shrnul do takových dvou oblastí. Samozřejmě jedna z nich je ta, o které už tady mluvil pan ministr, to znamená oblast, která snižuje byrokracii, snižuje administrativní zátěž jak sedláků, farmářů, tak samozřejmě i všech těch, kteří se touto oblastí zabývají. To je velmi pozitivní, takže některé pozměňovací návrhy tuto oblast rozšiřují. Já je ještě možná krátce zmíním. Druhá oblast samozřejmě, jak už to u veterinárního zákona bývá, se dotýká ochrany zvířat, což považuju za velmi důležitou oblast, a taky bych možná zmínil některé pozměňovací návrhy, které zemědělským výborem prošly či neprošly, a dnes o nich budeme hlasovat.
Jako první z nich samozřejmě velká debata se vede o kamerových systémech na jatkách. Dnes budeme hlasovat o pozměňovacím návrhu, který zavádí kamery nebo navrhuje zavést kamery do všech částí toho provozu jako takového. Je to samozřejmě... Argumenty jsou pro i proti. Myslím si, že všechny jsou věcné. Na druhou stranu rozšíření toho kamerového systému právě i do oblasti porážky může nějakým způsobem napomoci odbourat debaty, které se často vedou, co se vlastně na té porážce děje. Ty debaty se vedou neprávem, protože je skutečně pravdou, že na těch místech je přítomný veterinární lékař, že ten dohled tam je odborný a k nějakým pochybením tam v těch provozech nedochází. Z toho důvodu si myslím, že by neměl být problém tam off-line kamery mít v případech, že by byly nějaké spory, nějaké debaty, aby k tomuto mohlo být jasně poukázáno, že tady skutečně problém nevzniká. Vítám to, že se kamery zavádějí jako takové na tom vstupu na takzvané naháňce, kde samozřejmě v minulosti docházelo k některým excesům. Kamery by měly působit jak preventivně, tak samozřejmě by měly v případech, že by došlo k nějakému jednání, které by bylo proti těm zvířatům, která tam na tu porážku jsou vedena, tak by ten dotyčný byl i tímto usvědčen.
Chtěl bych zmínit záležitost, která se týká... Když půjdu po řadě těch pozměňovacích návrhů tak, jak byly předloženy, já velmi podporuju i ty rybářské povolenky, které jsou tady zmíněny. Je to záležitost, která, si myslím, pro tu oblast digitalizace - když to takhle řeknu trošku s nadsázkou - rybářství, tak jsou velkým přínosem. Já tam hlavně vítám to, že to je záležitost, která jde takzvaně odspodu, to znamená, to je záležitost, se kterou přišli sami rybáři, sami na ní pracovali, sami tam tvořili ty postupy. To znamená, tady Poslanecká sněmovna, respektive Ministerstvo zemědělství, tuto aktivitu podpořilo, zastřešilo a my dnes ji uvedeme do života, to znamená velmi pozitivní záležitost.
Dále bych chtěl zmínit z oblasti snižování byrokracie pozměňovací návrh D1, který předkládám společně s panem poslancem Bendlem. Je to zrušení povinnosti zpracovat pohotovostní plány. My jsme k tomu měli taky velkou diskusi a ta diskuse samozřejmě... Argumenty, které tam zaznívaly, měly svůj smysl, dávaly, myslím si, že tam určitě argumentace, která se týká těch velkých podniků, že v případě zásahů pohotovostní plány tam pomáhají orientaci záchranných systémů, a s tím jednoznačně souhlasím. ***
