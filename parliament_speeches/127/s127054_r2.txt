File: s127054.htm
Anchor: r2
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Dámy a pánové, pane ministře, my jsme se potkali na vánočním vysílání.
No, asi vás nepřekvapím, že já tady tohleto opravdu nepodpořím. Už jsem o tom krátce hovořil v prvním čtení. Když se podíváte, mně to přijde fakt trochu komické. Já rozumím tomu, že předkladatelé nemohli vědět, jak dopadnou volby v Americe, ale všechny tyhlety kvóty a tahleta genderová politika se nakonec otočí proti tomu původnímu záměru, za mě.
Podívejte se, jak jsou tam tvořeny ty cíle. "Osoby nedostatečně zastoupeného pohlaví zastávají nejméně 40 procent míst nevýkonných členů vedoucích orgánů, osoby nedostatečně zastoupeného pohlaví zastávají nejméně 33 procent všech míst (ve) vedoucích orgánech, ať jde o výkonné, nebo nevýkonné členy vedoucích orgánů" a tak dále a tak dále. Já vím, že jde o firmy kotované na burze, pan ministr je tady představil, nicméně mě by pak zajímalo v praxi, jak to bude fungovat. My se tady furt bavíme o konkurenceschopnosti, teďka to budeme naplňovat jak?
Budeme naplňovat, že do těch řídících a kontrolních orgánů budeme dávat lidi, kteří tam patří, mají zkušenost, mají vzdělání, mají kompetence, anebo abychom naplnili nějaké kvóty? Jestli půjdeme dál v těchhletěch kvótách, tak to bude mít dvojí efekt. Za prvé, že tím snižujeme v tomhletom případě ženy. Snižujeme jejich roli, protože budou mít... budou se na ně všichni dívat optikou: vy jste se tam dostaly ne kvůli svým schopnostem, ale protože existuje kvóta. Vždyť přece to se obrátí proti těm ženám samotným. Za druhé... Zeptejte se úspěšných žen, mimochodem. Za druhé, jak takhle chcete bojovat s tou konkurenceschopností, jak má Evropská unie a evropské země v tomhletom se posunout dopředu, když furt budeme jezdit v těchhletěch narativech, abych tak řekl?
Nový americký prezident v tomto případě - a je to náš blízký spojenec, přece to říkáte a já s tím souhlasím - jasně řekl, že z těchhletěch věcí... tyhle věci utlumí, tyhle věci prosazovat nebude. Nakonec na to opravdu podobně jako s Green Dealem zůstane Evropská unie sama. Rozumím tomu, že tady něco transponujeme, chápu to. Na druhou stranu někdy přichází chvíle říct dost, selský rozum do hrsti. Ještě jednou... Já to tady neříkám proto, že to je teďka módní, aby někdo neřekl, nebo že vyhrál Donald Trump. Vy víte, že já se tomu věnuju celou dobu. Napsal jsem dokonce knížku Šílenosti doby korektní, kde jsem už tenkrát v roce 2018 psal: Dřív nebo později k nám přijdou kvóty a budeme mít různé povinnosti. Také existujou různé funkce manažer pro diverzitu a podobně, kde už nejde o to, jestli ta firma je úspěšná, podniká, jaký má zisk, na jaké trhy se bude zaměřovat, ale jestli tam je vyvážené zastoupení žen, mužů, ras a podobně. To přece cítíte, že to nedává smysl. Konzistentně se vůči tomu vymezuji. Teď, přiznávám, mi nahrálo to, že vyhrál Donald Trump, který se vůči tomu vymezuje dlouhodobě také a bude to rušit.
Takže za mě, já jsem k těmhletěm všem nápadům velmi skeptický, a jak říkám, na konci dne to nakonec poškodí ty, které to má vlastně chránit, protože se ostatní na ně budou dívat, že jsou výsledkem kvót, nikoliv nějaké svojí schopnosti nebo dovednosti. Já vám děkuju za pozornost.

