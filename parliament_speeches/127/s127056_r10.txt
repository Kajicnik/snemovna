File: s127056.htm
Anchor: r10
Date: 27. schůze, 21. ledna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane místopředsedo. Dámy a pánové, vypadalo by to jako velmi úsměvná debata, téměř do kabaretu, ale není. A proč? Plně chápu své předřečnice, které se brání těm kvótám. Víte, každý jsme de... formován - někdy deformován - nejvíce svým prostředím. V medicíně kdybychom bezhlavě... Plně souhlasím s paní kolegyní Ochodnickou, že to nemá být jenom početně. Kdybychom na to dali, tak vás neošetří nikdo, protože mezi zdravotními sestrami těch mužů, byť už někteří jsou, je tak málo, že byste se nedočkali výměny ničeho, takže to už znamená, že tam to není možné takhle dělat.
Za druhé, naprosto chápu zase jiné připomínky. Není-li tam prvoplánově - to je takový ten gender, když je to ženská, tak jí nedáme ani místo ani tak - tak já trvám na tom, že všichni mají být hodnoceni podle svých zásluh a znalostí, protože já nechci, aby mě operoval někdo jenom proto, že je žena, a neumí to. Také nechci, aby mé děti učil někdo, kdo to neumí, a jenom proto, že je muž a ono se jim zrovna nedostává, tak ho tam dají a on neumí ani trojčlenku, ani jednoduchou rovnici a učí matematiku.
Prosím pěkně, posuzujme ty lidi podle toho, co umějí, nikoliv podle toho tedy, jaký je gender. Doufám, že jsou jenom v tomto případě dva, tady asi jich více řešit nebudeme, ale v žádném případě bych z toho nechtěla dělat kabaret, protože je pravda, že naše společnost je trošku maskulinní. Máme s tím všechny, co jsme tady, nějaké zkušenosti. Můžu vám říci, že při mnohých konkurzech - a že jsem jich prošla hodně - někdy ty otázky pánů byly tak podpásové - mnohdy jsem zareagovala tedy velmi vtipně, jak se posléze ukázalo, protože mě to nepoškodilo - ale prosím pěkně, zachovejme si zdravý rozum a posuzujme každého podle toho, co umí, zda se na to místo hodí, nebo ne, protože jinak si přineseme velké problémy. Děkuju. (Potlesk.)

