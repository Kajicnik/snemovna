File: s127227.htm
Anchor: r4
Date: 27. schůze, 21. ledna 2025
Speaker: Poslankyně Vladimíra Lesenská

Speech:
Poslankyně Vladimíra Lesenská: Děkuji, vážený pane předsedající, za slovo, vážení zástupci vlády, kolegyně, kolegové. Dovolte mi požádat vás o zařazení bodu 58 již schváleného programu 127. schůze Poslanecké sněmovny, a to jako prvního po již schválených bodech zítřejšího programu.
Jedná se o sněmovní tisk číslo 8 a je to návrh SPD na vydání Ústavního zákona o celostátním referendu a o změně Ústavy České republiky. Předkladatelé navrhují tento zákon s přesvědčením, že přijetí referenda jako běžně užívaného institutu povede ke kvalitnější demokracii v naší republice. Podmínkou je, aby otázka v referendu byla co nejméně omezena a možnosti přímého rozhodování občanů byly co možná nejširší. Tento návrh zákona byl předložený Sněmovně již 21. 10. 2021 a jeho projednávání na 16. schůzi dne 24. 3. 2022 bylo přerušeno.
Již od 1. 1. 1993 Česká republika postrádá zákon o obecném referendu, ačkoliv k němu článek čl. 2 odst. 2 Ústavy nepřímo vyzývá. Referendum je standardní demokratický institut v mnoha zemích, Česká republika ho však do této doby nemá nikterak legislativně ošetřen.
Doposud bylo realizováno pouze jedno nezávazné referendum, a to ke vstupu České republiky do Evropské unie, přestože SPD samozřejmě podporuje zastupitelskou demokracii, tak referendum má šanci kvalitu demokracie zlepšit a dát možnost občanům se vyjádřit k otázkám, které je skutečně tíží.
Česká republika je přitom jednou z mála evropských zemí, které ve svém právním řádu obsažen zákon o obecném referendu nemají. Předkládaný návrh zákona o referendu je podle ústavních právníků vyhovující Ústavě České republiky, umožňuje občanům hlasovat o všem, co neodporuje hlavnímu zákonu našeho státu. V referendu půjde rozhodovat o věcech vnitřní nebo zahraniční politiky státu s některými výjimkami, o kterých nebude možné hlasovat. Návrh klade důraz na to, aby otázka pro referendum byla jednoznačná, srozumitelná a formulovaná tak, aby na ni bylo možno odpovědět slovem ano nebo ne. V jednom referendu může být položeno k téže věci více otázek, pokud tyto otázky nejsou ve vzájemném rozporu.
Stejně jako jsme slyšeli argumentovat vládní, tehdy pětikoaliční kolegy, že korespondenční volba je naprosto úžasný institut, který mají ve většině demokratických okolních zemích, budu i já teď argumentovat úplně stejně, referendum v okolních demokratických zemí mají, tak proč tedy u nás takový odpor?
Odpůrci přímé demokracie tvrdí, že se bude hlasovat o každé hlouposti, zkušenosti z celého světa však naznačují opak. Referendum nemá nahradit parlament, měl by sloužit jako kontrola jeho excesů. Zákony na celém světě předpokládají, že pro vypsání referenda je třeba, aby o dané otázce mělo zájem hlasovat alespoň 1 až 2 procenta voličů.
Aby byla jistota, že každý návrh otázek v referendu je v souladu s ústavním pořádkem, tak Ústavní soud posoudí návrh na konání referenda. Z tohoto úhlu pohledu, případné námitky, že bude možné hlasovat o otázkách, které by snad mohly být proti ústavnímu pořádku, je tedy naprosto scestné. Samotné vyhlášení referenda bude pak v pravomoci prezidenta republiky a může vlastně provedení referenda spojit s jakýmikoliv volbami, které budou v určitém termínu po vyhlášení referenda. Nemyslím si tedy, že by případná referenda byla pro český stav nákladná, podstatné je, že rozhodnutí přijatá v referendu by byla závazná pro všechny orgány i osoby včetně a jejich změna nebo zrušení by byla pouze možná pouze na základě nového rozhodnutí v referendu. ***
