File: s127030.htm
Anchor: r2
Date: 27. schůze, 21. ledna 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: No tak, pane poslanče, vy, který jste se halil do vlajky Antify, spal jste s ní a ráno jste se musel přesvědčit o tom, jestli patříme do NATO, či nepatříme do NATO, tak nás tady fakt nemistrujte s tím Ruskem, protože kdybyste se na to podíval správně a přesněji a pouze jste tady nevykřikoval nesmysly, tak byste zjistil, že jsme to byli my, kdo jsme vyřadili Rusko z tendru, a to po Vrběticích. Zjistil byste, že jsme to byli my, kdo jsme ho poslali do bezpečnostního posouzení. A víte, proč jsme ho tam poslali? No proto, protože jsme se na tom shodli právě s bezpečnostními složkami. Na Bezpečnostní radě státu nebyl nikdo, kdo by zvedl ruku z bezpečnostní komunity pro to, abychom poslali Rosatom do bezpečnostního posouzení proto, aby následně mohlo být rozhodnuto, a logicky negativně, aby byl vyřazen. Protože kdybychom to neudělali, tak jsme se vystavovali poměrně velkému riziku stran dodávek energetických surovin, které jsme tady nezpůsobili my, ale vlády před námi. A právě proto, že to šlo do bezpečného posouzení, právě proto ve finále se mohlo rozhodnout o tom, že tam Rosatom nebyl. Takže prosím pěkně, nemistrujte nás tady. Nastudujte si to, a když to načtete z běžných médií, mrkněte se do bezpečnostních archivů, anebo si o tom promluvte třeba s Bezpečnostní informační službou. (Ojedinělý potlesk v opozičních lavicích.)

