File: s127119.htm
Anchor: r7
Date: 27. schůze, 21. ledna 2025
Speaker: Poslanec Jiří Carbol

Speech:
Poslanec Jiří Carbol: Děkuji za slovo, vážený pane předsedající. Kolegyně, kolegové, vážení členové vlády, vážený pane ministře, dovolte, abych svou interpelací upozornil na problematiku nelegálních skládek odpadů. Rád bych to uvedl na konkrétním případu. Obec Dobrá v Moravskoslezském kraji se obrátila v roce 2019 na Českou inspekci životního prostředí ve věci nepovolené skládky osobních vozidel umístěných na soukromých pozemcích. Česká inspekce životního prostředí v Ostravě tento podnět obci vrátila se souhlasem Ministerstva životního prostředí, a to s odkazem na oprávnění obecního úřadu při aplikaci § 80 zákona o odpadech. Tento postup se ukázal následně v praxi neúčinný. Při veškeré snaze obce se nepodařilo do dnešního dne dosáhnout posunu v této věci. Jsem přesvědčen, že tato problematika trápí i mnoho dalších obcí, viz v poslední době aktuální kauza obce Jiříkov, rovněž v Moravskoslezském kraji.
Chci se vás, pane ministře, zeptat, zda vaše ministerstvo připravuje potřebnou novelu zákona, která by obcím umožnila tyto nepovolené skládky likvidovat? Děkuji.

