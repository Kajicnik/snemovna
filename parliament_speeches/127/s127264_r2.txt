File: s127264.htm
Anchor: r2
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane předsedo, já musím říct, že po odchodu Pirátů z vlády vaše vystupování občas nepostrádá jistou absurditu - při vší úctě, kterou k vám mám. Já chápu, že jste se rozhodli odejít do opozice a kritizujete všechno, co vláda dělá, ale já musím říct, že řada věcí, které kritizujete - nebo na kterou se ptáte, se odehrála v době, kdy jste byli ve vládě, a tehdy jste prostě na to měli jiný názor. A pojďme zpátky. My jsme se tady o tom bavili minule, možná nás všichni neviděli. Vy jste navrhoval tady skoro málem, abychom vyřadili bez opory v zákoně nějaké mladé lidi z těch soutěží jenom proto, že jejich rodiče působili v politice, a to dokonce bez ohledu na to, že vyhráli v otevřeném a transparentním výběrovém řízení díky nejvyšší nabídce, což já bych si myslel, že je věc, kterou právě vaše strana - a teď to myslím bez ironie - podporuje. Ale zdá se mně, že teď jako by tomu tak nebylo. Já jsem tady minule vysvětloval, jak funguje dynamický nákupní systém, jak se do něj dá zasahovat, nedá zasahovat spíš, a jenom bych připomenul, že zakázky strategické komunikace v rámci dynamického nákupního systému byly takovéto.
V roce 2022 - byli jste součástí vládní koalice - se Úřad vlády rozhodl využít tento systém pro realizaci informačních kampaní. První z nich byl Deštník proti drahotě, byla spuštěna v srpnu 2022, rozpočet 23 milionů korun. Informovali jsme občany o formách vládní pomoci v době rostoucích cen. 2022, menší kampaň, zvládli jsme to společně. Sounáležitost občanů v době pandemie covid-19, válka na Ukrajině; 2023 proběhla začátkem roku kampaň k 30. Výročí České republiky Základní hodnoty státu. V květnu 2023 i díky hlasům Pirátů vláda schválila projekt Česko informuje a kampaň byla rozdělena do několika fází, a tak bych mohl pokračovat.
Ale já vám chci tady - nebo těm, co nás sledují (Otáčí se do lavice pro materiály.) - chci tady ukázat některé produkty těch kampaní, aby bylo jasné, jestli je to nějaká kampaň vlády, nebo co to vlastně je, jestli jsou to vyhozené peníze, nebo nejsou. Tak se podívejme na to (Ukazuje materiál.), o důchod můžete požádat nově on-line, (Ukazuje další materiál.), kde najdete peníze k povodňové obnově, (Ukazuje další materiál.), podejte letos daňové přiznání on-line, protože máte tu možnost (Ukazuje další materiál.), falešné slevy vás nesmí klamat (Ukazuje další materiál.), naučte se odhalit praktiky kyberšmejdů a tak dál, s návody, kam jít. Prosím, podívejte se všichni na to (Ukazuje materiály.), je toto nějaká propagace vládní politiky nebo vládních stran? Není toto (Ukazuje další materiál.) informace ze strany státu, kterou má stát poskytovat občanům? Je toto celé tak špatně? (Ukazuje další materiál.) Já nerozhoduji o veřejných zakázkách na Úřadu vlády (Ukazuje další materiál.) ani nejsem ředitel nebo vedoucí Úřadu vlády (Ukazuje další materiál.), já ani nevybírám tady, kdo co vyhraje, ale jenom ukazuji, co jsou produkty těch kampaní.
Připomínám, že na tom, že něco takového budeme dělat, se podílela i Pirátská strana, a nemyslím si, že to všechno lze takhle (Gestikuluje.) jako hodit za hlavu. Informovat občany a hledat k tomu správné nástroje je podle mě dobře. Ne všechno se určitě podaří, ne všechno funguje dokonale, jistě máte nějaké návody na to, jak tyto kampaně vyhodnocovat, ale zase jako říct, že nic z toho - nestojí za nic, i když jste se na tom podíleli, to mně nepřipadá jako úplně v pořádku.
Nejnovější fáze kampaně Česko informuje IV pro rok 2025 byla zadána v prosinci 2024, jednalo se o zakázku na celý kalendářní rok, proto je rozpočet také 34 milionů korun. Ve stanovené lhůtě pro podávání nabídek zadavatel obdržel jedinou nabídku, a na základě soutěže potom s tímto dodavatelem uzavřel smlouvu. Proti zadávacím podmínkám, ani proti žádnému svému úkonu v zadávacím řízení zadavatel neobdržel žádnou námitku ani podnět. A společnost, která vyhrála, (Předsedající: Čas.) měla jiné zakázky i v době, kdy Piráti byli ve vládě.

