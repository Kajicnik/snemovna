File: s127031.htm
Anchor: r2
Date: 27. schůze, 21. ledna 2025
Speaker: Poslanec Ivan Adamec

Speech:
Poslanec Ivan Adamec:: Děkuji, vážený pane předsedající, kolegyně, kolegové. Není nic potěšujícího pro koaličního poslance, když se hádá opozice mezi sebou. Lepší opozice, normální opozice nebo jak se jmenujete, ale je to fakt bezvadný. Ale teď vážně.
Je pravda, že my jsme taky tlačili na to, aby tam to Rusko nebylo, a nakonec se ukázalo, že vláda se rozhodla správně. Tak samozřejmě, vláda se zodpovídá parlamentu, parlament se tedy taky vyjadřoval a já to nechci hodnotit, jak to probíhalo. Já jsem u těch jednání pak nebyl, takže to by tady lhal, kdybych říkal, jak to všechno vím - nevím. Nakonec se událo to, že Rusko v tom tendru nebylo, a to je správně podle mě, ale rozhodla politická reprezentace, a já tady fakt nechápu, že si někdo myslí, že ten NÚKIB je něco jiného než úřad. Vždyť je to úřad, ne? A na úřadě pracují úředníci, i když to můžou být ajťáci, odborníci na cokoliv, ale jsou to úředníci, a přece nikdo jim neříká, že odbornost tady někdo zpochybňuje, ale zadání musí dávat politici a zodpovědnost ta je na politicích, a nikoliv na úřednících z NÚKIBu! Proboha, o čem se to tady bavíme? Jako jestli tohle někdo nechápe, tak vůbec nechápe, jak funguje demokratický stát. Fakt chcete předat moc úředníkům? Já teda ne. Já jsem s úředníky bojoval třicet let a nikdy bych to neudělal. A neříkám, že je nepotřebujeme, potřebujeme je na to zpracování, na tu odbornost, potřebujeme všichni se s nimi bavit, ale zodpovědnost, to rozhodnutí je přece na nás. Jednou rozhoduje koalice, podruhé opozice, pak si to možná vyčteme, a nakonec ten výsledek nějak dopadne. Já jsem slyšel, že příští vláda může být taková nebo maková, no a co? Prostě bude to vůle občanů tohoto státu, jakou vládu nakonec tady budeme mít příští volební období, přespříští volební období. Nakonec sami víte, že jednou je to hot, podruhé čehý, že se to neustále střídá, a je to v pořádku, tohleto. Ale ti úředníci jsou tam pořád a oni pro to, aby mohli manipulovat s daty, mají úžasný prostor, a pokud někdo jim nedává jasné instrukce a nevyžaduje tu kontrolu potom, tak je to úplně špatně. Fakt, řekněme si na rovinu, i ajťáci, i odborníci na NÚKIBu jsou jenom úředníci, kteří vykonávají to, co jim politická reprezentace řekne.
Vůbec nezpochybňuji, že to bude stát peníze, velké peníze, že to nebude jednoduché, nebude, ale taky mi připadá nefér ten argument s Huawei. Já jsem si zjišťoval, kdo všechno v tom Huawei byl. Možná byste se, pane předsedo, prostřednictvím tady pana místopředsedy, divil, kdo všechno byl v Huawei. Já to tady říkat nebudu, abych zase nenabíjel novinářům, aby zase nepsali nějaké smyšlené články o tom, jak všichni tady nebo někteří jsou pročínští a podobně. Já jsem si to užil sám, i když jsem si to vůbec nezasloužil, a byli jsme v tom my a ANO namočení mediálně. A proč? No, protože někdo se nechce vzdát těch možností, aby získal víc moci na úkor politické reprezentace, a to mně na tom vadí, na tom návrhu zákona, a vidím, jak nefér se chovají dále. My jsme jim to vysvětlili, oni pokývali hlavami a zase jsou články, kde říkají, že jim bereme nějaké pravomoci. My jim žádné pravomoci nebereme, oni jim zůstanou na ty kontroly, ale já chci, aby ta vláda říkala, jak to bude, protože mezi námi - tady to taky padlo - my všichni přece víme, že to nebude zadarmo, ta kyberbezpečnost, proto jsem si to vzal do hospodářského výboru. A přece když něco po občanech chcete, chcete něco po firmách, musíte zároveň říkat těm firmám, že to nařizuje ta politická garnitura, ví, proč to dělá, je za to zodpovědná, a také se nám bude zpovídat všem, a je fakt úplně jedno, jaká je to vláda. Nedělejme si iluze, že situace v politice... Nakonec se ukazuje, že politická řešení se najdou i přes ty problémy. Vždyť nakonec ten příklad s Rosatomem je zároveň příklad, že nakonec to dopadlo tak, jak to dopadnout mělo.
A já teda musím říct, fakt uvažujme logicky a nenechme si sebrat ty pravomoce, nenechme! Nikdo nikomu nic nebere, rozhodovací pravomoce jsou na nás, na politicích, a jestli někdo si myslí, že ti odborníci, a to jsou nebezpečné věty, že nahradí politiky, to už jsem tu taky zažil v politickém prostoru, že dáme vládu odborníkům. Jakých odborníků, proboha? Co to je? My potřebuje vládu politiků! A to, že někdy o nás lidé říkají, že si nás neváží a podobné věci - no, řada lidí v politice vůbec nerozumí a mají pocit, že když se dívají na televizní zprávy večer, že jsou přeborníci v politice. Já jim to nevyčítám, mediální prostor na nás útočí na všechny a na lidi, kteří nemají takový rozhled, jako třeba máme my v oblasti politiky, samozřejmě to působí. Ale znovu opakuji, nepodléhejme těmhle tendencím, protože když jim podlehneme, můžeme jít domů. Děkuji vám za pozornost.

