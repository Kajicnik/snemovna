File: s127167.htm
Anchor: r1
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážená paní místopředsedkyně, paní ministryně, pane ministře, kolegyně, kolegové. Já předstupuji se žádostí o zařazení na program dnešní schůze jako první bod s názvem Informace ministryně obrany k plnění koncepce výstavby Armády České republiky 2035 v oblasti lidských zdrojů. Dle koncepce výstavby armády České republiky 2035, kterou schválila vláda premiéra Fialy v prosinci 2023, by v roce 2030 měla mít Armáda České republiky 30 000 vojáků v činné službě a 10 000 příslušníků aktivních záloh. Mimochodem, tento údaj byl i v předchozí koncepci výstavby armády z roku 2019, takže nejedná se o žádné navýšení cílového počtu.
Jsem přesvědčen, že tento cíl dnes již splnitelný není a pro podpoření své žádosti o zařazení tohoto bodu na program dnešní schůze si dovolím zacitovat: Potřebujeme nejen víc výzbroje, ale hlavně víc lidí. Předběžné odhady - a i na základě našich analýz - hovoří až o 37 500 vojáků z povolání, což je o 7 500 více než náš současný limit. Realita je však ještě horší. Dnes mám jen zhruba 24 000 vojáků. Nábor musí být naším absolutním cílem, stejně tak musíme udělat maximum pro to, abychom si udrželi stávající personál. To, co ve skutečnosti nejdůležitější, jsou lidé. Ale jak jsme daleko od takového cíle, to je patrné z čísel, která jsem zmínil v úvodu vystoupení. Nemáme dost vojáků z povolání, to je problém, nemáme dost vojáků v aktivní záloze, taky problém. Snižuje se povinná záloha. Další problém. Ano, vedle modernizace je klíčovým bodem našeho úsilí nábor a rozvoj personálu. Jak dlouho už si to říkáme? Dlouho. Zlepšilo se to? Ne. Takto bych mohl pokračovat dál.
Citoval jsem z vystoupení náčelníka generálního štábu, generála Řehky 26. listopadu loňského roku. Mimo jiné tam ještě uvedl, že nechám proto vypracovat návrh akčního plánu náboru a stabilizace personálu formou vojenského doporučení, který navrhne konkrétní opatření v čase a na různých úrovních. Je to středobod veškeré našeho snažení, je to moje hlavní priorita a mluvím o tom na každé poradě a na každém velitelském shromáždění. Takto se ovšem pan náčelník generálního štábu nevyjádřil poprvé. K tématu nedostatečného náboru se vyjádřil již na jaře loňského roku, kdy uvedl mimo jiné: Letos ta čísla vůbec nejsou dobrá a trend není dobrý. Nábor příslušníků se nedaří, a to i přes navýšení finančních prostředků rozpočtu rezortu. Mluvčí generálního štábu, paní plukovnice Dvořáková včera pro Novinky.cz uvedla: Čistý přírůstek vojáků z povolání byl loni okolo 350 lidí. Šlo o příslušníky Hradní stráže, Vojenské kanceláře prezidenta republiky, Vojenské policie a studenty Univerzity obrany. V samotné armádě to bylo pod 100 lidí. Podle informací Novinek jich přibylo ale okolo 50, takže dnes jsme v situaci, kdy pro splnění stanoveného cíle je třeba do roku 2030 získat zhruba 6 000 nových příslušníků Armády České republiky a zhruba 6 000 příslušníků aktivní zálohy. Je nasnadě se ptát, co pro splnění tohoto cíle udělal náčelník generálního štábu za dva a půl roku ve své funkci? Co pro splnění úkolů udělala paní ministryně za tři roky ve funkci? V jaké fázi se nachází zpracování akčního plánu náboru a stabilizace personálu, o kterém hovořil náčelník generálního štábu na velitelském shromáždění v listopadu loňského roku?
Abych nebyl špatně pochopen, nejsem v žádném případě proti modernizaci Armády České republiky, není přece ale v zájmu nikoho z nás všech, aby došlo k tomu v době, kdy dochází k modernizaci a obměně technik, že ji nebude mít kdo obsluhovat.
Vážené kolegyně a kolegové, zařaďme tento bod na program schůze. Já jsem rád, že je zde přítomna paní ministryně, která by k tomu mohla vystoupit, říci nám nějaká fakta a ten bod může být vyřešen během velice krátké doby. Děkuji vám za pozornost a podporu mého návrhu.

