File: s127295.htm
Anchor: r4
Date: 27. schůze, 21. ledna 2025
Speaker: Poslankyně Ivana Mádlová

Speech:
Poslankyně Ivana Mádlová: Děkuji, paní předsedkyně, za slovo. Vážené kolegyně a kolegové, vážený pane ministře, já si vás dovoluji opětovně požádat o podporu zařazení sněmovního tisku 785, pod kterým se skrývá malá novela zákona (č.) 96/2004 (Sb.), v platném znění, o podmínkách získávání a uznávání způsobilosti k výkonu nelékařských zdravotnických povolání a k výkonu činností souvisejících s poskytováním zdravotní péče. V této malé novele se jedná o usnadnění prostupnosti nelékařských zdravotnických povolání, konkrétně se jedná o všeobecnou sestru, dětskou sestru, zdravotnického záchranáře, která by měla být lépe prostupná s povoláním praktické sestry.
Já si dovoluji znovu připomenout, tak jako jsem to už tento týden udělala, že v pondělí zde byla velká odborná konference na půdě Poslanecké sněmovny, na kterou přijelo dvě stě odborníků z celé České republiky. Složení této konference bylo poměrně reprezentativní, protože se jí účastnili rektoři, prorektoři, děkani, proděkani, vedoucí ústavů, ředitelé zdravotnických škol všech typů, ať už středních, nebo vyšších, odborní vyučující, manažerky ve zdravotnických zařízeních, klinické sestry i specialistky z ambulantní i lůžkové péče. To je velmi reprezentativní vzorek a samozřejmě se tam mluvilo o problémech nelékařských zdravotnických povolání a konkrétně tedy i všeobecné, dětské a praktické sestry.
To, že personální situace ve zdravotnictví není úplně růžová, to si myslím, že není třeba tady připomínat, protože se o tom prakticky hovoří dennodenně, dennodenně i v tisku, i v jiných médiích. Naše novela, která vzešla z poslanců hnutí ANO a samozřejmě i za podpory vládních poslanců ze zdravotního výboru, tak by měla pomoci tuto situaci řešit, a to poměrně jednoduchým způsobem.***
