File: s127263.htm
Anchor: r2
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Tak vážený pane poslanče, vy jste si na tu interpelaci odpověděl do jisté míry sám. Pokud bychom se domluvili na úpravě rozpočtového určení daní, tam se s těmi penězi počítá. To přece víte, víte to stejně dobře jako já. A existovala na tom shoda většiny krajů, a jestli se to nelíbí hnutí ANO, no, tak jak sám říkáte, změna rozpočtového určení daní, ta reforma asi nebude. Dobře, já to beru na vědomí. No, ale pak je těžké teda požadovat ty věci, které tato změna a tato reforma požaduje, tak jednoduché, tak jednoduché to je.
Druhá věc, tady si nestěžujte na to, jak je to s kraji, jejich financováním, podívejte se na to, jaká je realita, kraje mají víc peněz než vláda. Tak prostě tady nehrajme, nehrajme tuhle hru, o které oba víme, že není pravdivá. Ano, upravme rozpočtové určení daní, my jsme k tomu připraveni, je k tomu připravena současná Asociace krajů. Je k tomu připraveno hnutí ANO? Není. Přitom všichni víme, že ten nový systém by byl, nebo obsahuje mnohem adekvátnější, věcnější a rozumnější kritéria než ta, která jsou tady nějak historicky zděděna. Tak to je věc, kterou si musíte vyřešit v hnutí ANO, proč bráníte této změně.
Vy jste nicméně tu svoji interpelaci nenazval, že se chcete bavit o penězích na silnice, na komunikace pro kraje, ale nazval jste ji, že hájím zájmy Vysočiny. No, tak co mám na to říct? No, hájíte zájmy Vysočiny. Mně se to moc nezdá, tady sedí paní poslankyně Eva Decroix, která třeba, je taky z Vysočiny, a možná by na to měla jiný názor. Já si teda musím povzdechnout, ona by to třeba neudělala, ale povzdechnu si směrem k hnutí ANO, které se na Vysočině rozhodlo vládnout se stranami na kraji politického spektra, jako je SPD, Stačilo! a hnutí PRO. Tak nevím, jestli je to vaše volba, je to vaše vysněná koalice, ale já si tak úplně nejsem jist, jestli si tím hájíte zájmy Vysočiny. Já mám k Vysočině velmi blízký vztah, část mé rodiny je z Vysočiny, a když se tam dívám na to, co se tam udělalo za předcházejícího hejtmana Vítězslava Schreka, a když se teď dívám na to, jakým způsobem to vedete, tak mám o další vývoj Vysočiny spíše obavy. Nicméně ze strany vlády žádné opomíjení regionu nebo Vysočiny nevidíte a nemůžete ani čekat.
My jsme například v rámci výjezdních zasedání vlády jednali také přímo na Vysočině, v Havlíčkově Brodě, já jsem na Vysočině jako předseda vlády, ne jako občan, jako předseda vlády, byl opakovaně, účastnil jsem se debaty třeba se starosty v okolí Dukovan, debaty v Třebíči, kde jsme diskutovali o dopadech výstavby nových jaderných bloků pro region, proběhla velká konference s podnikateli a dotčenou veřejností, rovněž o dostavbu jaderné elektrárny. Naše vláda se stará jak o region Vysočina, tak o další region Vysočina, samozřejmě není výjimkou. Také bych chtěl připomenout, že jsme založili vládní výbor pro regionální rozvoj, tento vládní výbor zasedal naposledy minulý týden, předcházel samotnému jednání vlády. A tam řešíme celou řadu věcí, které se právě týkají rozvoje regionu. Takže na to v žádném případě nezapomínáme.
Mimochodem, když jsme u toho, tak moje vláda zasedala už šestkrát v regionech, jednali jsme s dvanácti kraji. Do prázdnin se chystáme celé toto kolečko výjezdů uzavřít a v podpoře regionu máme jasné výsledky. Udělali jsme konkrétní kroky, které vedou ke zlepšení života občanů nejenom v kraji Vysočina. A týká se to i dopravní infrastruktury, kde jsme zásadně posílili prostředky, které jdou do nebo investice, které jdou do rekonstrukce a modernizace silnic. Ale když mně položíte doplňující dotaz (Předsedající: Čas.), tak vám k tomu řeknu víc.

