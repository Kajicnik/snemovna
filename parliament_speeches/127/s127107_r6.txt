File: s127107.htm
Anchor: r6
Date: 27. schůze, 21. ledna 2025
Speaker: Poslanec Tomio Okamura

Speech:
Poslanec Tomio Okamura: Vážený pane premiére, čeští občané za vaší vlády platí nejdražší elektřinu a plyn v Evropské unii. Vyplývá to z údajů statistického úřadu Evropské unie Eurostat. Je to Fialova drahota. Rád bych se vás zeptal, proč tedy pořád lidem lžete, že to je kvůli válce na Ukrajině? Přitom tím skutečným důvodem je jen a jen neschopnost vás a vaší vládní koalice situaci řešit.
Pojďme k faktům. Čeští spotřebitelé platí po přepočtení na paritu kupní síly za elektřinu i zemní plyn nejvyšší ceny ze všech států EU. Česká republika přitom trvale patří k největším vývozcům elektřiny v Evropě, když vyrobíme více elektřiny, než ji spotřebujeme. Českým domácnostem se ale elektřina mezi lety 2021 až 2024, tedy během vaší vlády, zdražila o 85 procent, přitom na Slovensku za stejné období elektřina zdražila pouze o 12 procent, Maďarsku o 1 procento, a je tam nyní nejlevnější v Evropě, a v Polsku elektřina dokonce o 2 procenta zlevnila. Podobné je to i ohledně cen zemního plynu, který českým domácnostem za poslední tři roky zdražil v České republice o 93 procent, ale například Maďarsku o 10 procent zlevnil. To je jasným důkazem toho, že viníkem vysokých cen v České republice je tedy Fialova vláda, protože ostatní země v našem regionu mají ceny mnohem levnější. Úplně zbytečně jste vytahali občanům peníze z kapes, i firmám.
Pro SPD je tento stav samozřejmě nepřijatelný a představili jsme plán, jak to změnit. Plán, který bychom chtěli realizovat v příští vládě. Stát musí převzít plnou kontrolu nad procesem výroby, distribuce a prodej energií, je nezbytné zastropovat ceny elektřiny u jejich výrobců i obchodníků, co nejrychleji rozšířit kapacity českých jaderných elektráren a odstoupit od všech zničujících závazků klimatické a energetické politiky EU, zejména je potřeba odstoupit od Green Dealu, od pařížské klimatické dohody a od likvidačního systému emisních povolenek. Proč tedy lidem pořád lžete, že to je kvůli válce na Ukrajině?

