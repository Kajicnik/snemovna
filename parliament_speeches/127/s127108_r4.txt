File: s127108.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Všimněte si, pane předsedo Okamuro, že tady křičíte, urážíte mě, a je to jenom proto, že nemáte žádné argumenty, nejste schopen vůbec na moji odpověď reagovat. A nakonec se ukazuje, že ani neznáte ty věci, o kterých mluvíte, protože Draghiho zprava určitě není propagandou Green Dealu a naopak se hodně věnuje tomu, jak posílit konkurenceschopnost Evropy a zajistit prosperitu. Máme nejdražší energie v Evropské unii. No, tak já, dobře, tak se vám grafy z Draghiho zprávy, které myslím, zatím nikdo nezpochybňoval, nelíbí, tak tady se můžeme podívat na grafy, které se týkají ceny elektřiny a ceny plynu podle údajů Eurostatu, na který se odvoláváte. Tady zase vidíte, že sice u elektřiny nemůžeme být spokojeni, protože patříme mezi ty země, které skutečně pro domácnosti se spotřebou pět až 15 megawatthodin mají tu cenu vyšší, ale určitě ne nejvyšší v Evropě. A stejně tak, když se podíváte, tam jsme na tom výrazně lépe nebo o něco lépe pokud jde o ceny plynu. (Ukazuje grafy.) Tak toto jsou fakta, toto jsou údaje, dokonce údaje i instituce Eurostatu, na který jste se odvolával vy. Takže já jenom mohu říct ano, vždycky tu můžete vytáhnout nějaký graf a nějaký přepočet, ale bavme se o tom, co je relevantní.
Ano, nejsem rád, nemám radost z toho, že s cenami elektřiny pro domácnosti s nízkou spotřebou patříme k těm zemím, které je mají nejvyšší. Ale ptejme se po příčinách. Moje vláda udělala řadu kroků pro to, abychom to do budoucna změnili, ať už je to podpora obnovitelných energií, nebo především dostavba jaderné elektrárny v Dukovanech. Protože už nemám čas, tak nebudu připomínat, co se tady dělo s dostavbou Temelína.

