File: s127189.htm
Anchor: r5
Date: 27. schůze, 21. ledna 2025
Speaker: Poslanec Vojtěch Munzar

Speech:
Poslanec Vojtěch Munzar: Děkuju, pane předsedající. Já jsem nechtěl vystupovat, ale pokud tady tolikrát zaznělo mé jméno, tak já musím za prvé - a vyřiďte to paní kolegyni Pastuchové (Není v sále, ale po chvilce přichází.), vaším prostřednictvím - někdy ne úplně správně mě interpretovala a pak z toho vyvodila určité chybné závěry. Já tady nebudu polemizovat s těmi jednotlivými věcmi, řeknu jenom dvě roviny.
Za prvé, z principiálních důvodů si myslím, že zaměstnavatel, majitel soukromé firmy nebo jím pověřený vedoucí zaměstnanec, ředitel má právo nejenom si vybrat, s kým chce spolupracovat - a to znamená přijmout vybraného zaměstnance - ale má mít právo se i rozhodnout svobodně, s kým už spolupracovat nechce, a nehledat si ty zákonné důvody někdy uměle a někdy velmi nedůstojně vůči těm zaměstnancům jenom proto, aby naplnil dikci zákona, anebo je donutil k dohodě. To je první věc.
Druhá věc, já jsem i včera v televizi říkal, z mého pohledu výpověď bez udání důvodu je špatný název pro ten návrh, protože daleko přesnější je, že to je jednostranná výpověď s výpovědní lhůtou a odstupným. Stejně jako dneska, když dáte někomu výpověď ze zákonných důvodů, tak nejdřív mu v době výpovědní lhůty platíte plat a teprve potom dostává odstupné, stejně tak to je u tohoto návrhu, takže nic se neodečítá. Děkuju.

