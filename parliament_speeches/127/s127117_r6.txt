File: s127117.htm
Anchor: r6
Date: 27. schůze, 21. ledna 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Děkuji za slovo. Pěkné odpoledne, dámy a pánové. Co se týká bytové výstavby městských a obecních bytů, tak naše ministerstvo se zaměřuje na zejména vytvoření nabídky takzvaného dostupného bydlení. Musím říci, že od podzimu minulého roku tato nabídka výrazně akceleruje. Postupně jsme zkonstruovali a uzavřeli příslušné prováděcí smlouvy na tři finanční nástroje na tuto podporu. Tyto nástroje můžou využít jak municipality, tak soukromé subjekty, samozřejmě za předpokladu dodržení dvacetiletého horizontu poskytování dostupného nájemního bydlení, to znamená, že buď za nákladové nájemné, nebo maximálně 90 procent tržního nájemného. Tyto nástroje, jak jsem uvedl, jsou provozovány pomocí našich realizačních partnerů, kteří vyhlašují jednotlivé programy a já se k nim stručně dostanu. Na začátku listopadu minulého roku se podařilo dotáhnout právě ty zmíněné realizační smlouvy a byla vypsána 1. října 2024 výzva Státního fondu podpory investic k předkládání žádostí o podporu z programu Dostupné bydlení. To je unikátní nástroj, který kombinuje veřejné prostředky dotační, úvěrové a spoluúčast toho žadatele. Nyní již, protože to předčilo naše očekávání, evidujeme téměř osm desítek žádostí za více jak 4,5 miliardy korun s tím, že 1,7 miliardy jsou dotace a téměř 3 miliardy úvěry. Ten počet roste každým dnem o další jednotky žádostí. A ten princip je takový, že jde o kombinaci zhruba 25 až 45 procent dotace podle podmínek a nízkoúročeného dlouhodobého úvěru až do výše 90 procent investice, to znamená, ta spoluúčast toho žadatele je pouze 10 deset. Zde je alokováno 4,5 miliardy korun.
Druhý nástroj je ve spolupráci s Národní rozvojovou bankou a její dceřinou národní rozvojovou investiční. V tomto případě jde o podporu bytových projektů, investičních záměrů větších nad 250 000 000 korun a jde o 80procentní financování způsobilých projektových nákladů formou podřízeného úvěru poskytovaného Národní rozvojovou bankou. Zde máme alokaci 2,5 miliardy korun.
Tím třetím nástrojem, a to je vlastně v rámci i Evropské unie inovativní, je koinvestiční fond, kde předpokládáme kromě státních prostředků i účast soukromých institucionálních investorů, to znamená zejména bankovního sektoru, který bude sloužit k investicím do dostupného nájemního bydlení zde stejnou měrou jako stát jednou miliardou přispívá právě bankovní sektor také jednou miliardou, to znamená, začínáme dvěma miliardami korun a ten koinvestiční fond právě i z těch splacených úvěrů bude dále točit ty finanční prostředky na další projekty. Jsou tam i řekněme postranní programy na podporu, ať je to podpora předprojektové a projektové přípravy záměru pro bytovou výstavbu, je tam opět spuštěn po několika letech program Technická infrastruktura pro přípravu zejména technické infrastruktury, pro záměry bytové výstavby, která je velmi pozitivně akcentována ze strany obcí. Tolik asi stručné shrnutí. Děkuju.

