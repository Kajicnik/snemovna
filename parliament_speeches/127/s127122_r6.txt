File: s127122.htm
Anchor: r6
Date: 27. schůze, 21. ledna 2025
Speaker: Poslanec Radek Koten

Speech:
Poslanec Radek Koten: Děkuji za slovo, pane předsedající. Já bych se pana ministra rád zeptal, protože tady vstoupila v platnost, v podstatě cena dálniční známky se každý rok valorizuje, a jak jsme byli svědky za poslední dva roky, tak ta známka se zvedla zhruba z 1 500 korun na nějakých 2 450 korun v tom letošním roce. V případě, že by ty úspěchy této vlády pokračovaly stejným tempem, tak za chvíli bychom tady jezdili vzhledem k tomu, že tam je jakýsi valorizační mechanismus pro stanovení té ceny známky, tak se obávám, že za chvilinku budeme na nějakých třech, možná čtyřech tisících, a vzhledem k tomu, že Státní fond dopravní infrastruktury má právě na dálničních známkách vybranou poměrně rekordní částku, tak jsem se vás chtěl zeptat, jestli tedy neuvažujete o tom, že by se ta cena známky nějakým způsobem zastropovala, protože ta inflace a tak, jak je tam stanoven ten vypočítávací mechanismus na tu změnu ceny známky, tak vidíme, že se to zvyšuje skutečně obrovským tempem. No, a ti lidé, kteří potřebují jezdit po dálnici, tak bohužel se dostávají do problémů s tím, že nemohou v podstatě tu dálniční síť využívat, přesouvá se to na silnice nižších tříd, protože ne všichni lidi disponují takovými platy, jako my tady v Poslanecké sněmovně. A bohužel pak může docházet i díky přetížení těch silnic II. a III. tříd k nějakým častějším nehodám a má to vliv i na bezpečnost. Děkuji za odpověď.

