File: s127115.htm
Anchor: r6
Date: 27. schůze, 21. ledna 2025
Speaker: Poslankyně Jana Pastuchová

Speech:
Poslankyně Jana Pastuchová: Děkuji. Já jsem moc ráda, že tady pan ministr vnitra je jako jeden ze dvou ministrů na interpelacích.
Vážený pane ministře, já jsem a žiju v Jablonci nad Nisou, kde, jak asi víte, probíhá odstřel divokých prasat Policií České republiky kvůli virovému onemocnění. Všichni, nebo z médií asi čtete, že myslivci k tomuto způsobu odstřelu mají výhrady zejména teď kvůli tomu, že probíhá v době, kdy bachyně rodí selata, a může se stát, že pokud bude zastřelena bachyně, čerstvě narozená selata budou zdlouhavě hynout, a navíc, kdyby byla nakažená, jejich maso roznese zvěř po okolí a nákaza se tímto způsobem bude šířit.
Obracejí se na mě ne mnoho, ale i pár myslivců, a já bych ráda tlumočila jejich dotazy, které by bylo fajn zodpovědět, aby se podařilo zklidnit i ty emoce, které v těch médiích běží.
Zajímá nás, podle čeho byly vytipovány honitby, kde odstřel Policií České republiky probíhá. U nás je to Rádlo v Zeleném údolí a podle myslivců testy od roku 2022 žádného z odstřelených či uhynulých více než 200 prasat nákazu nepotvrdily.
Nákaza u Policií České republiky odlovených kusů nebyla, pokud vím, prokázána. Přesto se teď loví znovu ve stejné lokalitě. Jaká je tedy účinnost přijatých opatření, která si vyžádala vláda? Myslivci v regionu mají obavy, že policejní odlov je jen opatřením kvůli ochranné známce pro chov divokých prasat v České republice. Ptají se, proč odlov prasat neprobíhá v lokalitě, kde byla nákaza prokázána, a proč se v Libereckém kraji nepostupuje podobně jako ve kraji Zlínském v roce 2019?

