File: s127119.htm
Anchor: r3
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Skutečně nevím, paní poslankyně, prostřednictvím pana místopředsedy, jestli je to nějaké vynikající píár pro policii. To možná i svými interpelacemi tady svým způsobem zpochybňujete. Já pouze říkám, že je to plnění jejich služebního úkolu, o který byli oficiálně požádáni. Nejprve krajskou veterinární správu prostřednictvím Ministerstva zemědělství.
Samozřejmě my jsme především dbali na to, aby za prvé, nemuselo kvůli tomuto docházet k nějakému omezení jejich činnosti a operativnost policie byla zajištěna, což jsme samozřejmě organizačními opatřeními v tomhle případě zajistili. Domnívám se, že právě to proškolení, které probíhá i skrze krajskou veterinární správu - tady jsem citoval přesně - nebyli proškoleni pouze o území, ale byli proškoleni o pohybu a usmrcování černé zvěře. Takže předpokládám, že i toto proškolení policisté absolvovali.
Ještě jedna věc. Máme tady napsáno, že ten odlov se týkal 44 kusů zvěře. Já si nemyslím, že to by byl nějaký neúspěšný odlov a ani takto to nevyhodnotila krajská veterinární správa.

