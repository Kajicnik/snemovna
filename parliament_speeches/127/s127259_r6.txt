File: s127259.htm
Anchor: r6
Date: 27. schůze, 21. ledna 2025
Speaker: Poslanec Marek Novák

Speech:
Poslanec Marek Novák: Pane premiére, žádám vás - a to už opětovně, znovu, podruhé - o vysvětlení aktuálního stavu nepodpory sportu vaší vládou. Zjišťuji a pociťuji na vlastní kůži, že všechny sliby a proklamace opět zůstaly pouze jasnými signály, které nikdo neplní. O tom, jaký je skutečný stav financování sportu dětí a mládeže, se pravidelně přesvědčuji v mém kraji a oslovují mě kluby. Ale také sám pociťuji na vlastní kůži jako předseda klubu s dvěma stovkami dětí, kdy doslova bojujeme o přežití klubu. Bez toho, aniž bychom tam sami dávali peníze, bychom nebyli schopni fungovat. Na podporu sportu prostě nejsou peníze a vy se snažíte prostřednictvím různých formálních obstrukcí tuto skutečnost zapřít. Jde to vysledovat například na úspěšnosti podání dotačních žádostí. Ve srovnání s lety 2021, 2022 a rokem 2024 úspěšnost znatelně poklesla, včetně podpory peněz na jednoho mládežníka. O 1,7 miliardy je nižší rozpočet Národní sportovní agentury, než byl v roce 2020, přičemž náklady od té doby jsou téměř dvojnásobné. Skutečný výsledek práce vaší vlády je, že amatérské kluby už přestávají být schopny to vůbec ekonomicky ustát.
Pane premiére, prosím, konec slibů a jasných signálů. Ostatně vy osobně, i vaši členové vlády se rádi necháváte na různých sportovních akcích fotografovat, tak by bylo fér říct, jak je to s tou podporou doopravdy. Hlavně prosím veřejně sdělit, kam skutečně v období vašeho vládnutí šly peníze původně určené na sport, či alespoň plánované, anebo zda je vůbec NSA měla k dispozici. Protože víme, jaké kulišárny je Ministerstvo financí schopnost s veřejnými financemi dělat. Děkuji.

