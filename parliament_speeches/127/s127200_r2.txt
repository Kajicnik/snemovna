File: s127200.htm
Anchor: r2
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Já si dovolím jenom velmi stručně odpovědět na některé poznámky. My jsme kvůli tomu věnovali taky velkou pozornost představení toho bodu na podvýboru pro dopravu a troufnu si tvrdit, že jsme dál připraveni, protože jedná se opravdu o novou úpravu. Pro nás je ale důležité, abychom ji dokázali v co nejkratším čase do české legislativy dostat. Skutečně proběhlo mezirezortní připomínkové řízení a všechny připomínky ministerstev jsme vypořádali. Teprve pak jsme se rozhodli postupovat touhle cestou, která opravdu umožní českému automobilovému průmyslu držet krok s jejich zahraničními konkurenty.
Co se týče konkrétních poznámek a odpovědnosti, tady vycházíme například ze zákonů, které přijal německý Bundestag, kde se s tím museli vypořádat, a my se v tomto směru snažíme v principu udělat úplně totéž.
Zkusím přirovnat ten případ poruchy technického zařízení k situaci, ke které může dojít i dnes, a nenese pak za ni vinu řidič, ale ta technologie. Případ výpadku brzdného systému - prostě nezafungují brzdy, přestože by měly - to je vlastně velmi podobný případ a samozřejmě že pak z toho nelze vyvozovat pochybení a trestní odpovědnost onoho řidiče. Tady je jasně určeno tím zákonem, tou úpravou, kde začíná a kde končí odpovědnost řidiče a kde začíná a kde končí odpovědnost výrobce té technologie.
Poznámka k deseti vteřinám, my dneska víme a většina z nás nebo velká část z nás používá ve svých vozidlech už autonomní systémy, které predikují situaci a predikují ji s větším předstihem, než tak činí často samotný řidič, a chovají se vždycky dopředně obezřetně a bezpečně. V tomto směru konzultace s průmyslem, s technologickými firmami určily například i tu lhůtu, kdy vozidlo v dostatečném předstihu vydává signál, vydává v tomto směru impulz tomu řidiči, aby zpět převzal řízení.

