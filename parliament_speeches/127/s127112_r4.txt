File: s127112.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Myslím, že kdybyste dlouhodobě poslouchal moje postoje, které mám dlouhodobě, tak tady ty otázky nemůžete klást. Já patřím k těm, kteří říkají, že máme revidovat Green Deal v řadě věcí, nejenom že to říkám, taky jsme prosadili například jádro jako podporovaný zdroj energie, také jsme dosáhli úpravy normy Euro 7, také teď pracujeme na tom a snažíme se proto získat většinu, abychom zrušili ty pokuty, nebo proměnili tu podobu pokut, které má platit automobilový průmysl, abychom zrušili, nebo minimálně odložili povolenky druhého typu. Takže my tady děláme spoustu věcí, ve kterých se můžeme cítit i teď posílení, ale ne tím, co říká Donald Trump, ale tím, že v Evropské unii máme proto stále větší podporu, a když si poslechnete slova Donalda Tuska při zahájení polského předsednictví, tak to ukazuje, že ten směr, který já třeba v Evropě dlouhodobě prosazuji, tak získává stále silnější podporu a pozici, a to je dobře. Stejně tak česká vláda a já osobně patříme k těm, kteří se zapojují do iniciativy na razantnější řešení ilegální migrace, a to jsou všechno věci, které prostě děláme, o které se snažíme, kde se snažíme přesvědčit další státy, že to dává smysl.
A upřímně řečeno, jestli si někdo myslí, že Evropě pomůže, když bude jenom hledět na to, co dělá Donald Trump, tak určitě ne. My musíme se starat o svou bezpečnost, my se musíme starat o svoji konkurenceschopnost, my se musíme starat o svoji prosperitu, my kvůli sobě musíme korigovat některá rozhodnutí, která nebyla dobrá a byla příliš ideologická. My tyhle věci přece musíme dělat sami kvůli sobě, na to nepotřebujeme Donalda Trumpa, ale musíme se snažit s Amerikou (Předsedající: Čas.) mít co nejlepší vztahy.

