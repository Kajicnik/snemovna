File: s127239.htm
Anchor: r2
Date: 27. schůze, 21. ledna 2025
Speaker: Poslanec Ivan Bartoš

Speech:
Poslanec Ivan Bartoš: Já vám děkuji za slovo. Já bych chtěl reagovat na několik věcí, které tady zazněly. Já tak trochu odmítám, a přijde mi to dost zvláštní jako spin nebo nějaká otočka... Tak jako někdo udělá průšvih, je někde jako namočený, ale on není ten, který by ten problém měl vyřešit. A říkal tady Jakub v případě toho Dozimetru v Praze - takže za to můžou Piráti. Tak my jsme byli jediní, kteří vystupovali aktivně i v rámci toho, když Pavel Blažek měl svá setkáníčka s panem Nejedlým. Já jsem to řešil s premiérem. Ten tedy vystavil žlutou kartu. Nevím, kolik karet ještě teď bude vystavovat - zejména ve věcech, které se ukázaly v minulém dnu ve věci kauzy brněnských bytů, ale i dalších. Takže my jsme to vždycky řešili, ale z koalice by měli odejít Piráti.
K panu poslanci, prostřednictvím pana předsedajícího, prachy a moc. Tak já nevím, jestli ministr, který pracuje od rána do večera a o víkendu, což určitě potvrdí ministři i za ANO, pan Havlíček spal jen tři hodiny, si užívá nějakých pocitů moci. A když se podívám na platy poslanců i třeba předsedů výborů - a to není o žádné závisti - tak berou vlastně úplně stejné peníze jako ministr. A když je poslanec z Ostravy, bere víc než vicepremiér. Tak si řekněme, že fakt o prachách to není. A musím říct, že ta pozice, kdy zde můžu diskutovat jako člen opozice, je daleko pro mě lidsky komfortnější ve smyslu nasazení, práce, rizik, než jako je pozice ministra. Takže to není o teplém místečku či korýtku, je to šichta fakt jak Brno možná někdy, a tohle bych do toho nevnášel.
Ještě k tomu, já jsem přišel na ministerstvo a taky tam byl čičmunda z Dozimetru pan Šteffel, který si tam rýsoval digitalizaci stavebního řízení. Já jsem se ho zbavil, tu věc jsem zastavil a ještě jsem od všech dostal céres, že to rozbíjím, že rozbíjím práci ministryně Dostálové. Mně je jedno, jestli je to minulost, jestli tam Klára Dostálová věděla, nevěděla, je mi to jedno. (Předsedající: Čas.) Ale když jsem začal řešit Dozimetr, tak mi tady všichni nadávali čas.

