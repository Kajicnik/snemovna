File: s127012.htm
Anchor: r2
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, milí občané, já se tedy vrátím zpátky do České republiky, protože jsme tady měli poměrně dlouhý výlet do Spojených států amerických. Já nemám nic proti Spojeným státům americkým, sám jsem tam studoval, ale myslím si, že bychom se měli věnovat primárně tomu, co trápí české občany. České občany samozřejmě trápí ekonomika, ekonomický výhled a současná stagnace.
Když zůstaneme u těch amerických firem, americká firma Bridgewater, která spravuje jeden z největších fondů na světě, má výborné analýzy, zveřejnila analýzu i pro Českou republiku a tato společnost odhaduje ekonomický růst v České republice na příštích deset let v průměru na 1,9 procenta. To jsou tvrdá fakta od největší společnosti v této oblasti na světě, 1,9 procenta. Já neříkám, že to je zásadně dobré, je to spíš opravdu takový průměr - není to žádná katastrofa, ale ani to nenadchne. V našem prostoru rozvíjejících se ekonomik ve střední Evropě, které mají postkomunistickou minulost, to patří spíš k horším výsledkům, když se srovnáváme třeba s Polskem. To musím uznat, že tam se domnívám, že tady zaznělo leccos pravdivého, že oproti Polsku, kterému se podařilo nastartovat růst, Česká republika by měla v této věci také přidat. Ale musíme se dívat na ty příčiny, podle mě, protože když se podíváme na příčiny, které právě analyzuje společnost Bridgewater, tak ona uvádí, že klíčové věci, kvůli kterým Česká republika má malý výhled hospodářského růstu v následujících deseti letech, tak je vysoká míra korupce a nízká míra respektování právního státu. A právě těmto tématům - která právě v zhodnocení Bridgewateru vynikají tím, jak si v nich Česká republika nevede úplně dobře - bych se teď rád věnoval a rád bych navrhl konkrétní body k programu, co jste můžeme v naší dnešní situaci dělat.
My totiž čelíme tomu, že se tady vrší a odkládají některé kauzy. Začnu poslední kauzou, kterou jsem zaznamenal v médiích, a to je takzvaná kampelička čili Podnikatelská družstevní záložna, ohledně které figuruje několik osob, které jsou zapojeny z okruhu vlády Petra Fialy do aktivit této družstevní záložny. Teprve teď byly zveřejněny podrobné údaje, teprve teď jsou k dispozici v rozhodnutí České národní banky, které nabylo právní moci, a před několika dny to zveřejnila média, teda byť se začerněnou evidencí osob, ale je tam jasné, co se v té kauze stalo a jakým způsobem ta banka fungovala.
Mně teď... Já teď nechci mluvit o tom, jaký vztah to má k panu premiérovi, to si myslím, že tady o tom už jsme diskutovali hodně a hodně, ale domnívám se, že by si Poslanecká sněmovna zasloužila vysvětlení ohledně těch osob, které tam figurují, kteří jsou poradci, kteří pracují jako manažeři ve státních firmách a kteří mají daleko užší a průkaznější zapojení právě do těch problematických aktivit družstevní záložny, protože z té zprávy České národní banky, která teď čerstvě vyšla, tam je to černé na bílém - nejsou to žádné spekulace v novinářských článcích - tak tam se uvádí, že poměrně běžné bylo, že probíhaly výběry v hotovosti v řádu desítek milionů korun, že nefungovaly žádné požadavky z hlediska praní špinavých peněz. Zatímco každý z nás, kteří jsme tady v místnosti, jsme politicky exponovanou osobou, a kdekoliv někam převádíme 20 000 korun, nebo když někam převádí peníze naši rodiče, naše děti, naši prarodiče a tak dále, musí uvádět zdroj těch peněz, tak v tomhletom případě té záložně byl obrovský nepořádek a probíhaly tam transakce bez jakýchkoliv dodržování pravidel. A právě to, co považuji za důležité, aby se objasnilo, aby lidé, kteří tam figurují mezi poradci pana premiéra, kteří byli členy té záložny, včetně lidí, kteří doporučili tu záložnu panu premiérovi a zůstávají ve velmi úzkém okruhu jeho poradců nebo rádců, i když nemají formální roli poradce, nebo v případě pana Hobzy, který je ředitelem České dráhy Telematika a dostal se na toto místo bez výběrového řízení, tak aby skutečně nás vláda ujistila: Ano, toto jsou lidi na svém místě, ačkoliv figurovali v těch kauzách záložny, ačkoliv někteří z nich jsou spojeni s těmi směnkami, které tam byly vydávány, tak my jsme je důkladně prověřili a neshledáváme u nich žádné korupční riziko. To je tolik k té kauze kampeličky.
Další kauza - Dozimetr, pět mrtvých, ta se vleče, už zase se začíná vléct tak dlouho. Najednou tam byl soudce, který se vyloučil úplně zbytečně pro podjatost. Tomu samozřejmě nikdo nerozumí, protože jenom dělal přípravný úkon a nemusel se vylučovat, takže akorát to zdržel o půl roku. Možná nechtěl být mezi těmi mrtvými taky, ale doufám, že tak daleko ještě nejsme. Ale faktem je, že tam zase bylo vydáno nezákonné rozhodnutí, které to celé zdrželo, a že ta kauza se obrovsky vleče v naší justici. A tak, jako to bylo klasické u Davida Ratha - ta kauza trvala sedm let - tak jako to bylo v celé řadě věcí kolem Janouška, kolem Rittiga a tak dále, tyto věci se v České republice neuvěřitelným způsobem vlečou a Ministerstvo spravedlnosti nedělá vůbec nic pro to, aby v těch problematických případech splnilo své zákonné úkoly a staralo se o průběh soudního řízení bez zbytečných průtahů.
Další příklad vršících se kauz v oblasti korupce současné vlády, už to tady bylo zmíněno, je kauza peníze pro firmu syna poslance Vidíma z ODS, kteří produkují jakousi amatérskou kampaň Česko informuje. Já jsem si to rozklikl, 30 milionů korun má jít na kampaň, která má na síti X 181 sledujících. Z toho jedním z těch sledujících je profil Úřadu vlády, takže to můžete odečíst. Na Facebooku to má 172 sledujících a průměrně to vydává dvě zprávy za měsíc, které mají 6 lajků. Takže tohleto je skvělá kampaň. ***
