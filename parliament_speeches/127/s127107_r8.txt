File: s127107.htm
Anchor: r8
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane předsedo. Především je potřeba říct, že moje vláda byla jmenována v době, když více než půl roku rostly ceny energií, zkrachoval obchodník Bohemia Energy s 90 000 odběrateli, tam už měli lidé výrazně vyšší ceny, nebo odběratelé měli výrazně vyšší ceny než předtím, třeba z 2,5 korun za kilowatthodinu se to zvýšilo na 5 korun za kilowatthodinu, to je dvojnásobný nárůst cen i záloh. O dva měsíce napadlo Rusko Ukrajinu a dodávku energetických surovin začalo využívat jako ekonomickou zbraň, což je prostě pravda. My jsme v té době byli závislí na Rusku, pokud jde o plyn, z 97 procent, pokud jde o ropu, z 50 procent také v jaderném palivu, a alternativní trasy byly tady využívány - vůbec možné jenom ve velmi omezené míře. My jsme udělali celou řadu opatření od terminálu, zkapalněný plyn a další a další věci. Já tady nechci vyjmenovat, já se chci dostat k těm cenám, a tím jsme dokázali tuto situaci nějakým způsobem zkorigovat. Ano, ceny energií a ceny elektřiny v České republice nejsou takové, jak bych si představoval, a nejsou takové ani Evropě. Je celoevropským nedostatkem úroveň cen energií a teď se nebavím o tom, jestli v nějaké evropské zemi stojí elektřina o pár procent víc nebo méně, to má svoje objektivní příčiny, ale mluvím o celkové cenové úrovni energií v Evropě. Vy jste tady zmínil Maďarsko, Slovensko, no, to jsou státy, které dotují ceny energií, ale jsou to také státy, které mají deficit veřejných financí přes 4 procenta a některé z nich se dostávají do ekonomických problémů. A nakonec, když to dotujete, tak to stejně znamená, že to zaplatí jiným způsobem občané. Museli bychom to dotovat na úkor jiných výdajů, investic do školství, důchodů, bezpečnosti, to mně připadá jako nevhodné a myslím, že to ani nikdo nenavrhuje.
Pokud jde o tu konkurenceschopnost, a jaké jsou ceny energií u nás, tak konkurenceschopnosti v cenách energií se mimo jiné věnovala i Draghiho zpráva ke konkurenceschopnosti Evropské unie a je na ní mimochodem jeden zajímavý graf, který porovnává maloobchodní a velkoobchodní ceny, což jsou v tomto případě ceny, které se dotýkají průmyslu. Já to tady ukážu, protože to vyvrací tu tezi, že máme nejdražší ceny energií v Evropě. Tady vidíte zatrženou Českou republiku, jsme někde uprostřed, o nejdražších cenách se ani pro velkoobchod, pro maloobchod v tomto případě nedá hovořit. A i tato zpráva vlastně pro oblast energetiky navrhuje celou řadu kroků zjednodušování, zefektivnění povolovacích procesů, mimochodem to děláme, posílení, modernizace přenosových distribučních sítí, děláme oddělení úhrad obnovitelných a jaderných zdrojů od fosilních, podpora samovýroby energie, zvýšení systémové flexibility, harmonizace daňových cenových úlev, podpora inovací v energetickém sektoru a tak dále, bych mohl jmenovat. A to jenom ukazuje. Že neexistuje žádné jednoduché jedno řešení, které tu situaci vyřeší, žádný kouzelník, žádný kouzelný proutek, kterým by se dalo mávnout a situace se zlepšila, ale že to vyžaduje dlouhodobou proměnu energetiky v Evropě.***
