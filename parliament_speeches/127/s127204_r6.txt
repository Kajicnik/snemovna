File: s127204.htm
Anchor: r6
Date: 27. schůze, 21. ledna 2025
Speaker: Poslanec Bohuslav Svoboda

Speech:
Poslanec Bohuslav Svoboda: Děkuji. Dámy a pánové, tato problematika se mě skutečně velmi týká, protože taxislužba a Praha vlastně jedno jsou. Za prvé bych chtěl zkonstatovat, že jsem velmi potěšen tím, že se ten zákon dostal alespoň do takovéto podoby, protože jsou věci, které jsou neřešitelné, a jediné, co jsme schopni ošetřit, že v nějaké podobě zajistíme to, že ten řidič umí řídit, což se tady zajišťuje tím, že vyžadujeme řidičský průkaz náš nebo odpovídající řidičský průkaz Evropské unie.
Snižování věku řidičů je naprosto nesmyslné, protože je všecko závislé na tom, jaká je životní zkušenost takovéhoto dopravce.
Ta poslední věc, která je zásadní, je to, že tento problém řeší celý svět. V těch zemích, kde ta taxislužba je skutečně velmi využívaná, neexistuje to, že byste si zastavil taxík na ulici nebo že byste si pro něj volal jako neznámá osoba. V těch zemích se to dělá tak, že buďto se v hotelu... hotel vám objedná taxíka, na kterého má své kontakty a konexe a ví, že je kvalitní, anebo můžete zajít do toho hotelu a požádat u recepce, aby vám zajistili taxíka, a oni vám ho skutečně zajistí. To je jediná cesta, která umožní to, že ta záruka kvality toho řidiče bude jakžtakž zaručena, protože prochází nějakou vnější kontrolou.
Všechny ostatní věci, které tady říkáme, jsou jistě dobré, ale nejsou absolutní. Každý řidičák se dá padělat, všecko může být jinak, ale to, že se naučíme pracovat s tím taxíkem jako z rizikovou věcí a budeme se snažit tu její rizikovost snížit třeba tím, že si toho taxíka objednáváme osobně přes nějakou konexi (Předsedající: Čas.), co máme, to je naprosto zásadní.

