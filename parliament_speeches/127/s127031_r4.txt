File: s127031.htm
Anchor: r4
Date: 27. schůze, 21. ledna 2025
Speaker: Poslanec Petr Letocha

Speech:
Poslanec Petr Letocha:: Děkuji. Já teď nebudu vystupovat jako zpravodaj k tomuto tisku, ale jako člen hnutí STAN a jako člen výboru pro bezpečnost, zároveň předseda komise pro kontrolu činnosti NÚKIBu. My se ostatně od roku 2022 tímto zákonem zabýváme a já bych rád reagoval na některé věci, které tady dneska padly, zejména teď v závěru budu reagovat, vaším prostřednictvím, na pana kolegu, předsedu hospodářského výboru.
V podstatě souhlasím s tím, že NÚKIB je úřad, a v podstatě že každý úřad je jedinečný - každý úřad je jedinečný. S čím ale úplně nesouhlasím je to, že je to jenom o tom, že úředník musí udělat to, co mu politik řekne. V tomto případě hned vysvětlím, co tím myslím, protože jak jste správně zmínil, jsou to odborníci. Jsou to odborníci, na které se každý z nás bude chtít obrátit ve chvíli, když vám někdo napadne e-mail, nebo ve chvíli, kdy budete vy sami třeba terčem kybernetického útoku. Mimochodem, to už tedy bude pozdě, ale to je přesně to, proč tady kybernetický zákon, respektive NIS2, v tuto chvíli řešíme, a je možná škoda, že to řešíme s takovým lehkým zpožděním, ale o tom možná jindy.
Já bych chtěl říct, že co se týče kybernetické bezpečnosti a byrokratizace, o které tady byla zmínka, souhlasím s tím, že byrokratizace je něco, co asi není cesta, kterou bychom se měli dávat, ale na druhou stranu řekněme si, o čem se bavíme: bavíme se o kritické informační infrastruktuře, nebavíme se o něčem, co bychom teď dávali napříč všemi firmami, všemi společnostmi, všemi institucemi. My se tady bavíme o institucích, které jsou napřímo propojené na informační kritickou infrastrukturu, která pokud by byla napadena hackerem nebo jakýmkoliv jiným útokem, tak by byla problém pro nás, pro občany České republiky, a my jako politici bychom měli umět říct, co jsme schopni rozhodnout politicky, ale také přiznat, že k politickému rozhodnutí by měla být také nějaká odborná erudice úřadu, v tomto případě ano, úřadu NÚKIBu, který má odborníky, který má specialisty. Tady je třeba říct, že ve chvíli, kdy NÚKIB přijde a řekne, ať bude vláda jakákoliv, že tady tohle je skutečně nebezpečí a to nebezpečí je třeba zarazit, tak přemýšlím, jaká jiná vláda by byla třeba proti tomuto rozhodnutí, a doufám, že žádná. Otázka (je), jestli to můžeme stoprocentně vyloučit, ale to je otázka do pléna.
Každopádně vnímám, že kybernetická bezpečnost by měla být ochranou, respektive tématem nás všech v tom, že bychom se na tom měli shodnout, a paradoxně z diskuse, která tady proběhla, vnímám, že nějaká shoda už tady je. To, o čem se tady bavil kolega Adamec, vaším prostřednictvím, si myslím, že je překonané, protože oba dva pozměňovací návrhy, které byly přijaty, ať už ve výboru pro bezpečnost, nebo ve výboru hospodářském, počítají s tím, že poslední slovo bude mít vláda.
Jsou tady ještě detaily, které musíme doladit, a já jsem rád, že jsme všichni otevření k tomu, abychom si ještě před třetím čtením sedli ke společnému stolu - a teď myslím jak koalice, tak opozice, tyto detaily vyladili, ať opravdu ve třetím čtení máme všichni dobrý pocit z toho, že pro kybernetickou bezpečnost jsme udělali všichni to, co jsme mohli. Děkuji. ***
