File: s127102.htm
Anchor: r2
Date: 27. schůze, 21. ledna 2025
Speaker: Poslanec Karel Haas

Speech:
Poslanec Karel Haas: Děkuji mnohokrát za slovo, vážená paní předsedkyně. Já se vždycky jenom pokusím věcně vyvrátit některá tvrzení.
Co se týká tady sděleného příběhu o tom, že hlídka došla jenom do druhého patra, z čehož mělo vyplývat, že neodvedla svoji práci. 13.25 dorazily přesně na vyžádání toho, aby prověřili mimo jiné budovu Filozofické fakulty. Těch zájmových míst bylo mnohem více, dvě střelnice, chata na Orlíku, Hostouň a okolí a tak dále. Takže dorazily dvě hlídky Policie České republiky. Jedna hlídka logicky zůstala před budovou a hlídala prostor před budovou, druhá hlídka vstoupila do budovy přes dohromady následující osoby - ať to zazní zcela věcně - vrátní nebo recepční v budově Filozofické fakulty, dva proděkani, zaměstnankyně zahraničního oddělení fakulty a zaměstnankyně studijního oddělení fakulty - se všude s předestřením tehdy dostupných fotografií Davida Kozáka doptávali policisté z té hlídky, která vstoupila do budovy, na to, zda se v budově nachází, jaká je jeho konkrétního výuka a tak dále. Ve 13.49, to znamená zhruba 24 minut poté, ale zdůraznil jsem těch pět osob, přes které šly, byl vložen výsledek toho, že ve 14.00 má začínat výuku v učebně číslo 503 v budově Celetná. Když nebudeme, řeknu, aplikovat ten systém zpětného zrcátka, tak to byla naprosto konkrétní horká stopa vzešlá z činnosti této hlídky Policie České republiky.
A druhá má věta do faktické. Poprvé se ozývám, on už to použil předřečník, kolega Mašek, prostřednictvím paní předsedkyně, že jsem tady nějak subjektivně komentoval zprávu vyšetřovací komise. Ty pointy, které jsem vám tady zdůrazňoval, byly pouze a jen doslovné citace ze závěrů, skutkových závěrů, na kterých byla, znovu opakuju, ve vyšetřovací komisi stoprocentně jednomyslná shoda. Žádného subjektivního komentáře jsem se v té své zpravodajské zprávě nedopustil. Děkuju moc.

