File: s127185.htm
Anchor: r2
Date: 27. schůze, 21. ledna 2025
Speaker: Poslankyně Lucie Potůčková

Speech:
Poslankyně Lucie Potůčková: Děkuji, pane předsedající. Dámy a pánové, já bych zde ráda předložila dva pozměňovací návrhy ke sněmovnímu tisku 779, tedy k vládnímu návrhu zákona, kterým se mění volební a některé další zákony v souvislosti s přijetím zákona o volebních kampaních. Byly nahrány pod čísly 5908 a 5909 a já se k nim ještě přihlásím v podrobné rozpravě. První návrh je čistě transpoziční a druhý návrh reaguje na rozsudek Evropského soudního dvora.
První pozměňovací návrh navazuje na můj pozměňovací návrh ke sněmovnímu tisku, tedy tomu předešlému, číslo 778, kterým se do zákona o volebních kampaních zapracovává zejména gesce národních orgánů ve vztahu k evropskému nařízení o transparentnosti a cílení politické reklamy. Transpozice tohoto nařízení však vyžaduje také to, aby ze současné právní úpravy byla odstraněna ustanovení, která by byla z hlediska komunitárního práva nepřípustně duplicitní. Účinnost těchto novelizačních bodů je časově předřazená a je navrhována k 10. říjnu 2025, to jest shodně s účinností nařízení.
Ten druhý pozměňovací návrh je reakcí na rozsudek Soudního dvora Evropské unie z listopadu 2024, tedy poměrně velmi čerstvý, který rozhodl více než desetiletý spor mezi Evropskou komisí a Českou republikou tak, že odepření práva stát se členem české politické strany nebo hnutí občanům Unie, kteří mají bydliště v České republice, ale nejsou českými státními občany, je v rozporu s unijním právem. Stejný rozsudek byl vynesen i ve sporu Komise s Polskem. Podle nyní platného zákona o sdružování v politických stranách platí, že členem strany a hnutí může být pouze státní občan České republiky starší 18 let.
V reakci na rozsudek Soudního dvora Evropské unie se tento zákon pozměňovacím návrhem doplňuje tak, že členem politické strany nebo hnutí může být i státní občan jiného členského státu Evropské unie. Kromě splnění podmínky 18 let věku se vyžaduje, aby občan Unie měl trvalý nebo přechodný pobyt na území České republiky. Nic se ale nemění na tom, že občané Unie s bydlištěm v České republice mohou volit a být voleni pouze ve volbách do Evropského parlamentu a ve volbách do obecních zastupitelstev, ale nemohou volit ani kandidovat ve volbách do Poslanecké sněmovny, Senátu, ve volbě prezidenta republiky ani ve volbách do zastupitelstev krajů. Výslovně se však pozměňovacím návrhem pro občany Unie zavádí omezení, že nemohou podávat návrh na registraci politické strany. Dalším omezením pro občany Unie je, že nemohou být členy statutárního orgánu politické strany nebo hnutí.
I zde se s ohledem na blížící (se) konec volebního období Poslanecké sněmovny jeví jako nejvhodnější předložit odpovídající pozměňovací návrh k právě projednávanému sněmovnímu tisku 779 a to zajistí co nejrychlejší splnění povinnosti vyplývající z rozsudku Soudního dvora Evropské unie. Děkuji.

