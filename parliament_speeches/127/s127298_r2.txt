File: s127298.htm
Anchor: r2
Date: 27. schůze, 21. ledna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážená paní místopředsedkyně, děkuji za slovo. Kolegyně, kolegové, včera v horní komoře Parlamentu proběhlo 25. slyšení Senátu na téma financování nepedagogických pracovníků. Protože se včera při veřejném slyšení diskutovalo o novém modelu financování nepedagogických pracovníků v Senátu, je pro mě důležité, abychom se i my tady v Poslanecké sněmovně věnovali regionálnímu školství. Proto žádám o zařazení nového bodu s názvem Podpora regionálního školství a chtěla bych, aby byl zařazen jako první bod.
Už od letošního září mají přejít na zřizovatele škol, což jsou kraje, města a obce, nepedagogičtí pracovníci a s tím jejich financování. Dále se mají převést na zřizovatele například i ostatní neinvestiční náklady. Legislativní úprava má navíc proběhnout za mě velmi nestandardním způsobem a to je pozměňovacími návrhy. Vláda tak obejde povinnost zpracování hodnocení RIA a připomínkové řízení. Tam bychom se dozvěděli, jak tyto věci mají dopad do území, což je za mě u takto významné změny důležité.
Chci zdůraznit, že Ministerstvo školství v této problematice vůbec nevychází z žádné odborné analýzy, přitom neustále jsme upozorňováni na reálná rizika, která takto narychlo schválený a nepromyšlený plán přinese, s tím, že nebyl projednán se zřizovateli, školami a třeba i se sociálními partnery. Financování nepedagogických pracovníků má přivést zřizovatele už od 1. září do nové situace. V případě základních škol jsou to obce, v případě středních škol se jedná o kraje. Mezi nepedagogické pracovníky se řadí například uklízeči, kuchaři, ekonomové nebo i třeba správci IT systémů. Nepedagogičtí pracovníci neodmyslitelně patří k našim školám. Je důležité, aby připomínky zřizovatelů škol, asociací, ale i pracovníků jednotlivých typů škol byly řádně vypořádány a aby se k nim dostaly informace o novém modelu financování, o tom, jak je nastaven a i jak bude fungovat, aby byly zodpovězeny otázky a vyřešily se obavy z toho, co může nový systém přinést, protože jak jsme měli možnost zjistit, ne vždy to bude výhodné. Já se tedy ptám, jakým způsobem proběhne věcná debata?
Převod nebo zvýšení zodpovědnosti zřizovatelů za financování našich škol, to je myšlenka, která ale bude na obcích vyžadovat nové nasazení. Je otázka, kdo to tedy na těch zejména malých obcích bude mít na starost, jaké k tomu dostane podklady, jaké bude mít informace. Je důležité, aby Ministerstvo školství pomohlo starostům obcí a měst se v novém systému zorientovat. V rámci změny budou muset mít další provozní zaměstnance, které budou muset řídit a rozhodovat o jejich financování. Tady se právě v realitě ukáže, jak právě tito zaměstnanci mají velmi nízké platy, a obce to budou muset řešit. Je změna financování opravdu příležitost pro zřizovatele a pro školy v době, kdy Ministerstvo školství vydalo nový rámcový vzdělávací program, kdy například zavádí angličtinu do první třídy?
Podle ministra školství je cílem změn dosáhnout větší efektivity ve financování provozu našich škol, protože dnes čelíme některým výzvám v oblasti školství, jako je například chybějící infrastruktura. To je například dobudování infrastruktury škol tam, kde došlo k demografickým změnám, jako je to kolem velkých měst. Za mě ale problém je třeba i v tom, že demografické změny nastaly i u malých obcí a tam dnes potřebují přistavět třídu mateřské školy nebo postavit novou mateřskou školu, případně rozšířit základní školu. Rozpočty malých obcí za tři roky, co tady vystupuji, nebyly posíleny právě o tyto investiční finanční prostředky. Tam si myslím, že Ministerstvo školství při vyjednávání s Ministerstvem pro místní rozvoj neodvedlo dobrou práci, protože si myslím, že tam řešení z hlediska financí jsou. Dovoluji si tedy poprosit o zařazení tohoto bodu. Děkuji.

