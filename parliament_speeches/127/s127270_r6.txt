File: s127270.htm
Anchor: r6
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážená paní předsedkyně. Já předstupují znovu s touto interpelací, byť na začátek chci říci, že ze strany paní ministryně odpovědi chodí velice rychle. Ale dneska chci právě využít toho, že je zde přítomna. Tak bych se chtěl zaměřit na otázku v uvozovkách otazníků u záměru nákupu pořízení tanků leopard 2A8.
Vážená paní ministryně, já úvodem dále chci říci to, že v žádném případě nezpochybňuji a podporuji modernizaci naší armády, je to potřeba. Ale jedním ze záměrů je pořízení 77 kusů tanků Leopard typ 2A8. V poslední době nejenom já jsem zaregistroval vyjádření, které ve mně vyvolávají říkám v uvozovkách otazníky, které se týkají tohoto projektu. Na jedné straně na konci listopadu loňského roku pan náčelník generálního štábu Karel Řehka řekl: "Na německé tanky Leopard nemáme peníze" a současně měl žádat o odstoupení od projektu. K tomuto jej měla vést obava, která byla zdůvodněna tím, že nejsou údajně na projekt peníze. Následně tento výrok byl přehodnocen a odstoupení od realizace tohoto projektu již požadováno nebylo.
Smlouva na nákup německých tanků tohoto typu měla být podle mých informací ve veřejném prostoru podepsána do konce loňského roku, ale doposud nebyla. A já bych v této souvislosti se chtěl zeptat na následující, zda tedy stále pokračuje projekt hlavní bojový tank, jehož součástí je tento typ techniky. O jakém počtu tanků tohoto typu v tomto projektu se teďka jedná, jestli stále platí ten počet 77? Pakliže bude uzavřena smlouva, kdy k tomu zhruba dojde? A zda stále v případě uzavření smlouvy na pořízení této techniky platí ten termín dodání, se kterým se do toho tendru šlo, to jest rok 2027 až 2030? Děkuji za odpověď.

