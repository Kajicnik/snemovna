File: s127273.htm
Anchor: r6
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji, vážená paní předsedkyně. Kolegyně, kolegové, já za tu interpelaci děkuji, protože toto téma považuju za poměrně důležité téma. Je evidentní, že tady byli lidé, kteří svojí činností a prací dlouhé roky pomáhali o to, aby komunistický režim mohl tady fungovat, aby mohl perzekuovat statisíce osob v této zemi, a my jsme k té první úpravě přistoupili zhruba před dvěma roky, ta úprava se fakticky v tento okamžik týká zhruba 200 lidí, kde ten důchod průměrný byl snížen zhruba o 1 500 korun měsíčně, s tím, že když se podíváme zase obráceně na úpravu, kterou jsme udělali ve prospěch perzekuovaných osob, a to především účastníků třetího odboje, tak u nich byl měsíční důchod zvýšen o 4 400 korun na tu průměrnou hodnotu průměrného důchodu v České republice. A zároveň se ještě udělaly také kroky pro oběti asanace a chráněného dohledu.
Když se podíváme na ten výčet těch osob, o kterých hovoříme teď v této právní úpravě, tak jsou to lidé z vedení KSČ, členové ústřední kontrolní a revizní komise, oddělení státní administrativy ÚV KSČ, vedoucí jednotlivých oddělení ÚV KSČ, která neprováděla podpůrné činnosti. Pokud jdeme na regionální struktury, jsou to církevní tajemníci okresních a krajských výborů KSČ, ideologičtí tajemníci okresních a krajských výborů KSČ. Pokud jde o bezpečnostní složky, tak to jsou vedoucí funkcionáři, pracovníci operativních útvarů StB nebo operativní pracovníci útvaru určených k boji proti vnitřnímu nepříteli, dále náčelníci štábu Lidových milicí na krajské a okresní úrovni, podplukovníci a majoři SNB a Pohraniční stráže, kteří skončili službu do 31. prosince.1989, anebo dodnes zastavení činnosti útvaru státní bezpečnosti k 15. únoru 1990.
Níže uvedené funkce byly základními posty v systému bezpečnostního aparátu určeného pro boj proti nepřátelům režimu. Tedy náčelníci správ StB, krajských správ SNB, případně útvaru jim na roveň postavených v závorce správa SNB Prahy, Středočeského kraje, správa SNB v Bratislavě, Západočeského kraje a jejich předchůdců. Náčelníci okresních správ SNB, náčelníci oddělení StB a vysunutých pracovišť krajských správ StB v okresech. Náčelníci a zástupci jednotlivých správ SNB a StB, krajských správ a jejich předchůdců, náčelníci pohraničních brigád Pohraniční stráže, náčelníci štábu brigád Pohraniční stráže, velitele praporu Pohraniční stráže, zástupci pro věci politické brigády a praporu Pohraniční stráže, velitelé a náčelníci velitelství Pohraniční stráže a vnitřní stráže a hlavní správy Pohraniční stráže ochrany státních hranic a jejich zástupci pro věci politické.
Řekl jsem ten výčet poměrně podrobně s tím, že posuzování těchto osob, kdo v tom výčtu konkrétně fyzicky se nachází, je svěřeno ze zákona Ústavu pro studium totalitních režimů a na základě těchto konkrétních seznamů jmen, které nám postupuje Ústav pro studium totalitních režimů, Česká správa přistupuje ke snížení důchodů těchto osob za každý rok ve funkci, které jsem tady zmiňoval, je to o 300 korun s tím, že my jsme se dívali už při té předchozí právní úpravě na ty zahraniční zkušenosti tak, abychom si věřili na to, že s touto úpravou obstojíme v případě soudních sporů, v případě například napadení u Ústavního soudu. Zatím z hlediska těch soudů jsme dokázali uspět, u Ústavního soudu zatím tento návrh zákona nebyl. ***
