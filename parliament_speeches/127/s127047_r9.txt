File: s127047.htm
Anchor: r9
Date: 27. schůze, 21. ledna 2025
Speaker: Poslanec Michael Rataj

Speech:
Poslanec Michael Rataj: Dobré dopoledne, vážení členové vlády, kolegyně, kolegové, dovolte mi, abych jenom stručně shrnul dosavadní vývoj sněmovního tisku a následně načetl návrh na úpravu data účinnosti zákona.
V podstatě zmíněný sněmovní tisk číslo 705 prošel prvním čtením na plénu Poslanecké sněmovny dne 28. srpna 2024 na 108. schůzi, přičemž byl návrh zákona přikázán usnesením číslo 1067 k projednání hospodářskému výboru jakožto výboru garančnímu. Ten návrh zákona projednal a vydal 6. září usnesení doručené poslancům jako tisk705/1 se stanoviskem: doporučuje schválit. Návrh následně zákona prošel druhým čtením, a to obecnou i podrobnou rozpravou dne 12. září 2024 na 112. schůzi Poslanecké sněmovny.
K tisku byl předložen jeden pozměňovací návrh panem poslancem Stanislavem Blahou, který navrhuje omezení ceny nájemného u pozemků veřejné infrastruktury, jež si Správa železnic pronajímá od třetích osob. Hospodářský výbor vydal usnesení garančního výboru, které bylo 27. 9. 2024 doručeno poslancům jako sněmovní tisk705/3 s doporučením tento pozměňovací návrh schválit. Tolik stručně k legislativnímu procesu.
Nyní mi dovolte, abych načetl úpravu data účinnosti návrhu zákona. Dle jednacího řádu, § 95 odst. 2 zákona o jednacím řádu lze navrhnout opravy data účinnosti návrhu zákona, legislativně technických změn, gramatických chyb a tak dále. Z toho důvodu, že došlo k pozdržení procesu projednávání sněmovního tisku v Poslanecké sněmovně, je zřejmé, že původně nastavený den nabytí účinnosti navrženého zákona nelze stihnout, a proto tímto navrhuji posunout účinnost navrženého zákona na den 1. dubna 2025. Bodové znění návrhu je takové, že: za prvé, v čl. I novelizačním bodu 8 se slova "1. ledna 2025" nahrazují slovy "1. dubna 2025" a v čl. II se slova "1. ledna 2025" nahrazují slovy "1. dubna 2025". Tolik v tuto chvíli. Děkuji.

