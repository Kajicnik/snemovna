File: s127257.htm
Anchor: r7
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane poslanče, tento krok je nepochybně správný a my jsme se k němu zavázali v našem programovém prohlášení, kde mimo jiné stojí, že se zasadíme o dokončení vyrovnávání české společnosti s minulostí komunistického režimu, včetně případů přetrvávajících příjmových nespravedlností mezi utlačovateli a utlačovanému řádnému fungování institucí zřízených pro studium, demokracii, vyšetřování totality a připomínky odkazu oběti totalitních režimů. Konec citátu.
To je závazek, který jsme udělali. Proto jsme také včera na vládě na základě návrhu Ministerstva práce a sociálních věcí jednali o novele zákona a o organizaci a provádění sociálního zabezpečení a tu jsme také podpořili.
Tento návrh rozšiřuje okruh osob, které v období od 25. února 1948 do 17. listopadu 1989 působily jako představitelé komunistického režimu a kterým má být z tohoto důvodu snížena procentní výměna starobního důchodu.
Ten okruh osob je nově rozšířen a týká se osob, které působily ve specifických útvarech v rámci vedení Komunistické strany Československa nebo v některých regionálních strukturách. A některé příslušníky z řad vedoucích funkcionářů bezpečnostních složek SNB, StB, pohraniční stráže a lidových milic. Tady bych chtěl říct, že jde stále o ty vyšší - nejvyšší představitele institucí udržujících a prohlubujících minulý režim, který likvidoval lidi, likvidoval je individuálně, likvidoval je systémově.
A pokud vezmeme v úvahu jen úzké hledisko důchodu, tak vysocí představitelé měli díky vysokým platům lepší důchody, což bylo v kontrastu s tím, že kritici režimu nemohli pracovat. Nemohli mít slušné peníze, byli vyhazováni z práce - a to nemluvím o pronásledování vězení a dalších věcech, mluvím tady jenom o aspektu důchodu. My jsme v prvním kroku navýšili osobám bojujícím za svobodu a demokracie důchody. Ale vás zajímá ten druhý aspekt. To je snížení důchodů u předem schválených skupin komunistických funkcionářů. Tady dojde k snížení o 300 korun za každý započatý rok výkonu funkce těchto představitelů. Účinnost toho opatření na snížení starobních důchodů se navrhuje od 1. září letošního roku. A snížení bude provedeno od splátky důchodů splatné v listopadu 2026. Klíčovou podmínkou pro to snížení důchodů - to není nějaké libovolné rozhodnutí - je, aby byl ten představitel zařazen na seznamu, který je vypracován. A celý ten návrh nakonec byl dlouhodobě připravován a promýšlen, včetně připomínkového řízení, které proběhlo, a bylo to provedeno ve spolupráci s Ústavem pro studium totalitních režimů, Archivem bezpečnostních složek a tak dál.
Vy jste tady zmiňoval ty osoby, kterých se to týká. No, ono se to týká třeba vedení Komunistické strany Československa, lidi, kteří byli členy Ústřední kontrolní revizní komise, vedoucí jednotlivých oddělení ÚV KSČ, která neprováděla podpůrné činnosti. Týká se to - já jsem tady použil slovo regionální struktura, ale co tím myslíme? No, myslíme tím třeba církevní tajemníky okresních a krajských výborů, ideologické tajemníky - a tady se snad shodneme, že ten jejich podíl na udržování režimu a potlačování jiných názorů byl silný a mimořádně negativní. ***
