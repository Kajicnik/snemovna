File: s127208.htm
Anchor: r2
Date: 27. schůze, 21. ledna 2025
Speaker: Poslanec Andrej Babiš

Speech:
Poslanec Andrej Babiš: Dobré ráno. Vy jste hlásila, že nejsem tady ze zdravotních důvodů? Já jsem celkem zdravý, zatím.
Takže dobré ráno, vážení spoluobčané, dámy a pánové, dnes zde opět budeme projednávat vládní návrh na zvýšení poplatků za Českou televizi a Český rozhlas, to znamená institucí, které jsou nejméně hospodárné, nejméně transparentní a které pětikoalice chce zvýšením poplatků pro všechny domácnosti a firmy a tak dále de facto korumpovat, aby jim znovu pomohly vyhrát volby, protože tyto instituce od vzniku hnutí ANO jsou jenom na jedné straně, a to je tradiční strany. Když jsme byli ve vládě, tak nás kritizovaly, a když jsme teďka v opozici, tak stále jsme na prvém místě. Ale nejde o to, my jsme to i tehdy, když jsme měli a mohli mít vliv a žádný jsme neuplatňovali, tak samozřejmě jsme to ustáli, ale je jasné, že z našeho pohledu hnutí ANO mluvíme hlavně o tom, že je to hluboce nespravedlivý zásah do peněženek českých občanů, podnikatelů i firem.
Tento návrh není ničím jiným než skrytou daní, kterou vláda v době ekonomické krize uvaluje na všechny bez rozdílu, a to v situaci, kdy se lidé potýkají s vysokými cenami energií, ano, v propočtu na kupní sílu nejvyššími, a samozřejmě nájmů, potravin a základních životních potřeb. Vláda tvrdí, že zvýšení poplatku je nezbytné pro zajištění finanční stability České televize a Českého rozhlasu. Já už jsem tady jednou vystupoval a dostal jsem reakce, o tom budu mluvit později, od zaměstnance České televize a taky od, myslím, že je to šéf kameramanů, ale k tomu se ještě dostanu, a je zajímavé se dozvídat víc a víc o České televizi a Českém rozhlasu.
Takže není to žádná finanční stabilita, je to de facto další vládní neschopnost hledat úspory a v podstatě ta Česká televize se stejně chová jak ta vláda, která samozřejmě nešetří. Vidíme to hlavně na Úřadě vlády, kde už nemají kde sedět ti různí kámoši této vlády. Takže je to jenom neschopnost a neochota hledat úspory a efektivně hospodařit s veřejnými prostředky. Ano, chtějí 10,5 miliardy ročně od lidí.
Takže místo toho, aby Česká televize, já už jsem o tom tady mluvil naposledy, a Český rozhlas, začaly šetřit a zefektivnily své fungování, vláda jde tou nejjednodušší cestou - přinutí občany, aby platili více. Pro hnutí ANO je to absolutně nepřijatelné a my to zásadně odmítáme. ***
