File: s127040.htm
Anchor: r6
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Já vím, jakým způsobem chutná, když vás někdo cenzuruje, protože já dostávám dopisy od těch miliardářů, kteří mi píšou, že musím odstranit věci, který se jim nelíbí na mém blogu například, a x dopisů jsem dostal, jeden i z Agrofertu, předžalobních výzev podobně, od Tykače, od Zajíčka, od těchto lidí, takže já rozhodně nejsem žádný podporovatel cenzury.
Jediné, co chci, je, aby každý si mohl rozhodnout o tom, co chce, aby se mu zobrazovalo na těch sítích. Uživatelé, aby si o tom rozhodovali, ne aby o tom rozhodoval nějaký pán ve Washingtonu, který tam ten algoritmus nastaví tak, že to do nás bude lifrovat. Aby každý člověk měl možnost si rozhodnout, jaké věci si bude číst a jaké ne. Protože to je svoboda přece, svoboda rozhodovat o tom, jaké věci si budu číst a jaké si nebudu číst. Nemůže do mě někdo hustit nějaký obsah fejkových účtů. A v tom já vidím zásadní problém, protože prostě stejně jako v Cambridge Analytica tyhle ty moderní metody zahltily ten informační prostor, vytvořily totální chaos, smíchalo se to s ruskou propagandou a výsledek je ten, který vidíme všude. Stejně jako si člověk může rozhodnout, jestli si bude nebo nebude ukládat cookies do svého počítače, tak stejně tak by měl mít možnost na těch sítích si rozhodnout, jestli v době volební kampaně do něj budou pražit nějaké falešné účty neověřené, anebo jestli si bude moct zapnout sám na základě svého vlastního rozhodnutí jenom obsah, který pochází od reálných lidí. Je to svoboda těch lidí, ne svoboda nějakých těch korporací, které tyhlety platformy realizují za účelem vydělávání peněz.

