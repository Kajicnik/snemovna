File: s127267.htm
Anchor: r2
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážená paní předsedkyně. (Já) jsem paní ministryni viděl, omluvená není, tak předpokládám, že mě aspoň slyší a dostaví se v průběhu mé interpelace.
Já víceméně vystupuju opakovaně s dotazem, nebo respektive s problematikou náboru příslušníků armády České republiky. Jaký je současný stav, kdy víme, že není dobrý? Protože aby byly splněny cíle z koncepce výstavby armády České republiky 2035, která byla schválena vládou premiéra Fialy - (Vchází paní ministryně Černochová.) Dobrý den, paní ministryně. Tak vlastně do roku 2030 by naše armáda měla mít 30 000 vojáků z povolání a zhruba - ne zhruba - 10 000 příslušníků aktivních záloh. Ten stav není dobrý, protože aby tento cíl byl splněn, tak vlastně do té doby by musela armáda znáborovat zhruba 6 000 příslušníků armády České republiky a zhruba 6 000 příslušníků aktivní zálohy.
Co se týče loňského roku, tak dle vyjádření mluvčí generálního štábu v tomto týdnu, které bylo publikováno na Novinkách.cz tak sdělila, že čistý přírůstek vojáků z povolání loni bylo okolo 350 lidí, ale k vojsku - nebo k armádě jako takové - to bylo zhruba 100 a dle sdělení novinek by se mělo jednat okolo 50 osob. Já bych se chtěl zeptat - a vychází ze sdělení náčelníka generálního štábu na velitelském shromáždění v loňském listopadu, kdy taky hodnotil stav jako velice špatný a kritický, kdy řekl, že bude vypracován návrh akčního plánu náboru a stabilizace personálu - tak v této souvislosti bych se chtěl zeptat paní ministryně, v jaké fázi tento materiál se nachází, jestli už je nějaká pracovní verze? Děkuju za odpověď.

