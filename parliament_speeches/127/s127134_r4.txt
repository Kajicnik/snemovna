File: s127134.htm
Anchor: r4
Date: 27. schůze, 21. ledna 2025
Speaker: Poslanec Tomio Okamura

Speech:
Poslanec Tomio Okamura: Vážené dámy a pánové, vládní koalice tady dnes zase protlačuje zákon na další zdražení života českým občanům. Chcete lidem zvýšit poplatky za Českou televizi a Český rozhlas. Navíc chcete, aby nově platilo tyto poplatky dalších přibližně 600 tisíc lidí, kteří mají laptopy, iPady a chytré mobilní telefony, tedy připojení k internetu.
Hnutí SPD zásadně nesouhlasí se zvyšováním televizních a rozhlasových poplatků. Navrhujeme zrušení těchto poplatků a převedení České televize a Českého rozhlasu na státní příspěvkovou organizaci pod kontrolou Nejvyššího kontrolního úřadu. Nebo ať si Českou televizi platí svobodně jen ti, kteří se na ni chtějí dívat. V tomto smyslu jsme také připravili pět pozměňovacích návrhů, o kterých se tady bude hlasovat.
K dnešnímu programu jsem chtěl říct, že hnutí SPD nedovolí, aby se tady dnes hlasovalo o zvyšování poplatků za televizi a rozhlas. Dnes se o tom prostě hlasovat nebude! My to tady zablokujeme, protože prostě my odmítáme zvyšování poplatků za televizi a za rozhlas, stejně jako jsem to udělal minulý týden ve středu, kdy jsme tady zablokovali jako SPD zvyšování platů politiků, protože s tím nesouhlasíme, tak to uděláme i dnes u zvyšování této plošné daně, kterou chce uvalit Fialova vláda znovu na všechny občany České republiky a taky na firmy. ***
