File: s127243.htm
Anchor: r4
Date: 27. schůze, 21. ledna 2025
Speaker: Poslankyně Helena Válková

Speech:
Poslankyně Helena Válková: Děkuju, paní místopředsedkyně. Milé kolegyně, milí kolegové, a také veřejnosti, která se možná na nás dívá, já tady vznáším dotaz. Vznáším ho i s ohledem na pocity, které asi mají blízcí obětí té tragické střelby na Filozofické fakultě minulý rok. Kdy konečně dokončíme projednávání závěrečné zprávy a naší oponentní zprávy, v rámci které jsme předložili i návrh usnesení? Je to sněmovní dokument 5919, je dohledatelný mezi zprávami, kdo si bude chtít ty tři stránky přečíst, tak doporučuju, aby si je přečetl. A nevidím sebemenší důvod, a budu to tady vždycky opakovat, protože vím, že mám podporu právě i lidí, kteří chtějí už ukončit tento bod. A já se vůbec nedivím. Proč za prvé to tak dlouho trvalo, proč jsme to nemohli projednat už před Vánoci? Tam jsem říkala, že člověk je velkorysý a říká si dobře, před vánočními svátky, a byly mimořádné schůze. Za druhé, teď už vůbec není žádný důvod, aby se odkládalo doprojednání a přijetí nebo nepřijetí usnesení, které navrhla buď komise jako celek, kde bylo 7 poslanců za koalici a 3 za opozici, anebo ta oponentní zpráva, kterou jsme pracovali my, pan poslanec Jiří Mašek, a já, nikoliv za opozici, ale za sebe. Po prostudování celého spisu.
Nechci zbytečně zdržovat, ale ten návrh usnesení je úplně jasný, protože říkáme, že nedostatky byly, nikoho nepopravujeme, neuvádíme konkrétní jména, která ani neznáme, ale říkáme, že v rámci prevence, aby se něco takového neopakovalo, je třeba mít i tu odvahu a říct, že tam nedostatky byly. Čili já se táži, proč, za prvé nebylo logicky zařazeno na jednání dnešní Sněmovny v době, kdy tomu nejvíce odpovídá obsah programu našeho jednání? To je čtvrtek dopoledne po písemných interpelacích - projednání zprávy vyšetřovací komise. ***
