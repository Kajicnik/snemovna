File: s127166.htm
Anchor: r4
Date: 27. schůze, 21. ledna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, paní místopředsedkyně, vážení zástupci vlády, dámy a pánové, dovolte mi, abych tady vznesla žádost o přeřazení bodu sněmovního tisku 162, transplantačního zákona, a to proto, že tady již jednou zavládla lidskost v této Sněmovně a doufám, že to nebylo jenom pro média. Transplantační zákon, jak dobře víte, již tady je několik let. Také číslo toho tisku svědčí o tom, že dlouho jsme se s ním probírali. Prošel tady prvním čtením, poté byl řádně projednán na výboru pro zdravotnictví, ale doba ubíhá a stále čekáme na jeho další projednání.
Věřím, že už všem jsem to tady říkala, čili velmi krátce shrnu. Jedná se o to, abychom odbourali nespravedlivost pro dárce kostní dřeně, kteří v případě neschopnosti nedostávají náhradu plné mzdy. Upozorňuji, že se jedná dominantně o mladé muže, nejčastěji ve věku 35 let, čili to jsou lidé, kteří mají doma malé děti, mají hypotéky a pro ně potom eventuální výpadek té finanční částky je velmi nepříjemný.
Upozorňuji dále, že se jedná o jednotky lidí třeba v průběhu několika let, čili v žádném případě nedojde k žádnému zatížení jakéhokoliv rozpočtu ani ničeho podobného. Je to opravdu velmi vzácné, protože odběr kostní dřeně provádějí zkušení lékaři, ale nemoci nechodí po horách, ale po lidech. Stalo se tak a nebylo ošetřeno pro toho dárce ta finanční náhrada. Takže žádám o přeřazení tohoto bodu, který je skutečně apolitický, nekonfliktní, prošel tady, prošel výborem, jako první bod dnešního jednání, sněmovní tisk162. Děkuji za pozornost.

