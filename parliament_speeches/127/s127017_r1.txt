File: s127017.htm
Anchor: r1
Date: 27. schůze, 21. ledna 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Dámy a pánové, já bych rád navrhl bod k jednání, který bych rád zařadil jako první za pevně zařazené, a ten bod by měl název Financování nepedagogických pracovníků.
Vláda si prosadila přechod financování nepedagogických pracovníků na zřizovatele - fajn, legislativně ovšem nijak, například rozpočtem určení daní, nezajistila změnu toku financování. To znamená, ono to už platí, že to mají platit zřizovatelé, ale ještě není zajištěn tok peněz, zatím je to pouze slib, a víme, jak sliby vypadají - sliby se slibují, blázni se radují.
To znamená, že za prvé je to jenom slib, není to legislativně, což si myslím, že je špatně, a za druhé, kdyby ten slib byl naplněn, přešel do skutků, tak se mluví o částce 10 miliard. A tady nastává problém. Ta částka byla vypočítaná z tabulkových platů. Když se podíváte do tabulkových platů, třeba nastupující kuchařka má tabulkový plat pod minimální mzdou. Doteď to ředitelé sanovali tím, že dávali peníze z peněz pedagogických pracovníků, ovšem to už nepůjde, to už budou mít ředitelé zakázáno.
Z toho celkem logicky vyplývá, že tady jsou dvě varianty. Buďto si zřizovatelé řeknou, že těch 10 miliard jim stačí, že pojedou jenom podle těch tabulek, ale pak jim bohužel v těch zařízeních nikdo nebude pracovat, protože z toho se prostě vyžít nedá. Nebo druhá varianta: budou to muset sanovat ze svých prostředků, aby to doplnili na dostačující úroveň. A tady se dostáváme ale do situace, kde zřizovatelé na to mají vzít? Oni v rozpočtech s takovými částkami vůbec - ale vůbec - nepočítali.
Z mého pohledu tady hrozí destabilizace systému zajištění výchovy a vzdělávání našich dětí nebo destabilizace rozpočtů veřejné správy. To znamená, myslím si, že to je docela akutní problém, a čím dříve se tím budeme zabývat, tím menší budou škody. Děkuji.

