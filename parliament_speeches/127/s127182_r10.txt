File: s127182.htm
Anchor: r10
Date: 27. schůze, 21. ledna 2025
Speaker: Poslanec Ivan Bartoš

Speech:
Poslanec Ivan Bartoš: Já děkuju za slovo. Já se nebudu dopouštět demagogie, jako jsem tady teď v několika příspěvcích slyšel. Tak si řekněme, jaký je ten problém. Já si myslím, že stejně tak jako není korektní zobrazovat politiky v nějakých situacích typu, co tady hovořil pan Vondráček, prostřednictvím pana předsedajícího, tak my jsme měli potom i to soudní řízení - Piráti vám nastěhují do bytu migranty - já jsem pak měl tyjo ochranku kvůli tomu, protože lidi šíří mezi lidi strach, ti se potom bojí, že Bartoš jim bude obsazovat chajdy. To, myslím, říkal pan Babiš, dokonce s tím byl i videoklip.
Ty negativní kampaně - a já jsem pro tvrdou politiku - mají ale zásadní dopady a můžou být i ohrožením života pro politiky. Když se podíváte na liberální politiky třeba v Polsku, v Anglii, tak pak byli třeba i zavražděni, těch kauz nebylo málo v Evropě. Já si myslím, že ta sekundární reakce, násilí, které často potom kampaně vyvolávají, je špatné, ať už je to jakýkoliv důvod.
Já si nejsem vědom, pokud nepřekračujeme pouze nějakou úroveň satiry, kterou snad každý z nás o sobě skousne, že by třeba naše kampaně, s kterými jsme byli v komunále nebo i do Sněmovny, byly nějakým způsobem do té míry, jak předpokládá zákon, poškozující směrem k daným politikům. Samozřejmě se o tom může vést nějaká diskuse, ale šíření dezinformací v rámci politické kampaně, vytváření fake news o politicích, weby, které dávají nepravdivé informace, to si myslím, že by neměl být standard, byť kampaň může být do určité míry tvrdá.
Já jsem měl tedy potřebu, když tady zaznělo od pana Vondráčka, říkal: ale tady byly taky takové billboardy, zmínil koalici SPOLU - tak si nemyslím, že my jsme takovéto billboardy v kampaních používali.

