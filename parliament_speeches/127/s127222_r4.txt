File: s127222.htm
Anchor: r4
Date: 27. schůze, 21. ledna 2025
Speaker: Poslanec Marek Novák

Speech:
Poslanec Marek Novák: Děkuji za slovo, vážený pane místopředsedo. Kolegyně, kolegové, já jdu s velmi podobným, respektive stejným tématem jako můj ctěný kolega Brož. Nicméně já navrhuji zařazení nového bodu, a to jako prvního bodu za body pevně zařazené, a jedná se o informaci ministra Jurečky o stavu přípravy zákona o některých právech osob se zdravotním postižením, které využívají doprovodu psa se speciálním výcvikem.
My jsme v červnu roku 2022 předložili vlastní návrh, nicméně jak je u této vlády zvykem, tak nám bylo řečeno, že je to špatně, že ministerstvo to připraví jinak a lépe. My jsme následně pana ministra Jurečku interpelovali. Ten nám sdělil, že se na tom pracuje. Nicméně když se podíváme do systému eKLEP, tak stále nic nevidíme. V říjnu loňského roku nám ministr Jurečka sdělil, že začátkem roku už bude ten základní podklad připravený. A stále není. A vedle toho slíbil, že do června to určitě stihneme schválit. Nicméně když se dívám, co všechno dostává přednost před potřebnými občany, a tady se bavíme o postižených občanech, kterým můžeme doslova zadarmo pomoct, tak koaličním poslancům je to jedno. Jsou tady důležitější témata jako platy politiků nebo zvýšení veřejnoprávních poplatků. Prostě jedna rána za druhou.
Ale tohle je naprosto, ale naprosto jednoduchá věc, která skutečně pomůže, protože právě řada postižených lidí v České republice je přímo závislá na pomoci asistenčních psů. A tu pomoc psa totiž skutečně nevyužívají jen ti nevidomí, jak si spousta lidí myslí, ale jsou to třeba i lidi s epilepsií a mnoho dalších. A na ty právě ta legislativa nemyslí. Proto se o tom bavíme. A proto se o tom bavíme celé volební období, které už pomalu končí. A jediné, co se této vládě podařilo, je zvýšit daně, zdražit život, nezvládnout energetickou krizi. A znovu, když jde o jednoduchou pomoc postiženým občanům, je jim to jedno.
Nám jde o to, aby lidé, kteří využívají asistenčního psa, v první řadě měli asistenčního psa s kvalitním výcvikem, v další řadě, aby nemohli být vylučováni z restaurací, z obchodů, či z bank nebo z úřadů. Vesměs ty úřady už to naštěstí díky nařízení respektují. Takže pojďme se prosím konečně, kolegové, shodnout na tom, že toto je téma, které skutečně pomůže. Je to bod, který nezabere mnoho času. A věřím, že ho podpoříte. Moc vám děkuju.

