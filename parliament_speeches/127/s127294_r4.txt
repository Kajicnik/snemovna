File: s127294.htm
Anchor: r4
Date: 27. schůze, 21. ledna 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážená paní předsedkyně. Vážené kolegyně, vážení kolegové, pane ministře, já předstupuju dnes s návrhem na zařazení bodu nového na program dnešní schůze s tím, že podotýkám, že otázku, o které bych chtěl hovořit, jsem otevřel již cirka před rokem v rámci interpelace na pana ministra zdravotnictví, ale jelikož se nestalo vůbec, vůbec nic od té doby, tak cítím nutnost požádat o zařazení tohoto bodu. Žádám o zařazení na program dnešní schůze, jako první bod, bod s názvem Hrozící nedostatek lékařů.
V otevřených zdrojích se uvádí, že zhruba 180 000 dětí dnes nemá svého praktického lékaře pro děti a dorost vzhledem k jejich nedostatku a hlavně dostupnosti. Je to velký problém. Situace v oblasti dostupnosti všeobecných praktických lékařů pro dospělé je obdobná.
Co ale ve veřejném sektoru nerezonuje, a pokud ano, tak ve velice malé míře na rozdíl od situace v oblasti praktických lékařů pro děti a dorost nebo všeobecných praktických lékařů, je situace v oblasti ambulantních specialistů. Tato otázka situace v segmentu ambulantních specialistů je tou, které bych se chtěl věnovat v rámci projednání mnou navrženého bodu.
Pominu teď otázku financování poskytované zdravotní péče podle úhradové vyhlášky v roce 2024 nebo tak, jak je tomu v letošním roce. To by vydalo na samostatný bod, jak se Ministerstvo zdravotnictví a celá vláda staví k financování tohoto segmentu zdravotní péče pro naše občany.***
