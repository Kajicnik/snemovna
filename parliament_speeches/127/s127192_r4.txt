File: s127192.htm
Anchor: r4
Date: 27. schůze, 21. ledna 2025
Speaker: Poslankyně Ivana Mádlová

Speech:
Poslankyně Ivana Mádlová: Děkuji za slovo. Já jsem očekávala, pane kolego, prostřednictvím pana místopředsedy, že mi odpovíte na základní otázky. To znamená, že já se znovu zeptám, že bych vás chtěla požádat, abyste řekl, kvůli jakým zaměstnancům konkrétně navrhujete výpověď bez udání důvodu. Uveďte konkrétní pracovní místo. No, uveďte, protože opravdu to není jasné a váš pozměňovací návrh s odůvodněním je absolutně nedostačující.
Druhá otázka je, proč jste zvolili pět let? Proč jste nezvolili osm? Proč jste nezvolili sedm? Máte tam pravděpodobně nějaký výpočet. Z čeho čerpáte?
Potom bych se chtěla ještě zeptat... nebo vy jste tady s kolegou Munzarem, vaším prostřednictvím, říkali, že zaměstnavatel má právo si vybrat zaměstnance a tak dále. No, to samozřejmě, od toho také probíhá nějaké výběrové řízení, pohovory, nějaká smlouva, která má náležitosti, je nějaká zkušební doba a samozřejmě i zaměstnavatel dává nějaké podmínky, může dát smlouvu na dobu určitou a podobně. Myslíte si, že zaměstnavatel (zaměstnanec?) nemá právo vědět tyto podmínky a nemá právo na spravedlivé zacházení? Já si myslím, že určitě ano a musí to být spravedlivé oboustranně. Věřte, že ten důvod je velmi důležitý. Já nevím, jestli jako Pražák jste se s tím někdy setkal - protože samozřejmě tady pracovních příležitostí je poměrně hodně - ale pokud jdete na pohovor, tak se vás na to ptají: Z jakého důvodu jste ukončil nebo opustil předchozí zaměstnání? A teď vy řeknete: Já nevím. Jak to asi působí na toho nového zaměstnavatele? Takže poprosím, odpovězte na moje otázky. Děkuju.

