File: s127110.htm
Anchor: r8
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane poslanče, i z toho, co jste říkal, je zcela zřejmé, že se tady opozice snaží oživit příběh, s nímž neuspěla už loni a kde jsem velmi podrobně všechno vysvětlil. A mám pro vás špatnou zprávu, nově zveřejněná zpráva České národní banky nepřináší vůči mé osobě vůbec žádné nové skutečnosti.
Tak pro pořádek bych nejprve zopakoval informace, které jsem na tomto místě už říkal, protože já na rozdíl od některých problémů, které mají členové vaší strany, nemám co skrývat, takže všechno vysvětluji veřejnosti, takže jsem to tady už říkal. A říkal jsem to i v médiích opakovaně, aby bylo jasné, co jsou fakta, a co jsou záměrně šířené polopravdy a spekulace.
Opakovaně jsem veřejně přiznal, že jsem udělal chybu při vyplňování formuláře o střetu zájmů a tu chybu jsem řekl, že napravím, což jsem taky udělal. Nic jiného se nestalo, z ničeho jiného jsem nebyl obviněn, vyšetřován, žádná kauza nebyla, dokonce ani toto nebylo něco, čím bych něco přestoupil. A abych to napravil vůči veřejnosti, tak jsem se rozhodl věnovat 50 tisíc korun na dobročinné účely, což jsem taky veřejně řekl a co jsem taky udělal. ***
