File: s127050.htm
Anchor: r2
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážená paní místopředsedkyně. Vážení kolegové, vážené kolegyně, milí občané, já bych chtěl vaši pozornost přitáhnout k pozměňovacímu návrhu C2 a stručně ho odůvodnit. Je to pozměňovací návrh, kterým realizujeme programové prohlášení vlády, který se týká toho, aby člen vlády nemohl současně získávat veřejné zakázky. Tuto úpravu máme už dneska v zákoně, ta úprava dneska říká, že pokud člen vlády ovládá nějakou firmu, tak současně nemůže brát libovolnou veřejnou zakázku. Jsou k tomu i dneska už judikáty na základě sporů, které vedlo Ministerstvo pro místní rozvoj například.
To, co se mění, je, že reagujeme na výhradu Úřadu pro ochranu hospodářské soutěže, který uvedl, že tuto problematiku vůbec nemůže kontrolovat, ačkoliv kontroluje problematiku veřejných zakázek, protože je obsažena ve zvláštním zákoně, proto ji převádíme tam, kam systematicky patří, tak aby to mohl systematicky kontrolovat a vymáhat Úřad pro ochranu hospodářské soutěže, čili je to vymahatelnost té právní úpravy, která už dneska platí.
K té kritice musím říct jenom to, že když jsme tady projednávali zákon o veřejných zakázkách, tak vystupovala paní kolegyně Dostálová a upozorňovala nás, že v Rakousku mají úpravu, která se týká v případě členů vlády pouze státu. My jsme udělali přesně to, co mají v Rakousku, čili zúžili jsme tu ten zákaz získávat veřejné zakázky nejenom k celé veřejné správě, ale jenom na ten stát, protože tam je dáno těžiště toho ovládání z hlediska člena vlády, takže vlastně jsme vyšli vstříc tomu, těm námitkám, které tady zazněly i od klubu ANO.
Jediným cílem této úpravy je, aby to, co dneska v zákoně už je, tak aby bylo i reálně vymahatelné. To je vše, o čem se tady bavíme. Prostě reagujeme samozřejmě i na situaci, kdy za předchozí vlády jeden holding, který byl ovládán členem vlády, získal veřejné zakázky za 12 miliard korun, takže to je situace, kterou potřebujeme vyřešit. Děkuju za zvážení podpory tohoto pozměňovacího návrhu.

