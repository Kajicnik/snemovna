File: s127243.htm
Anchor: r2
Date: 27. schůze, 21. ledna 2025
Speaker: Poslanec Ivan Bartoš

Speech:
Poslanec Ivan Bartoš: Dobrý den všem, co nyní dorazili. Já když jsem slyšel, že od vlády zaznělo, nebo od jednotlivých ministrů, že už toho moc ve Sněmovně projednat nestihneme a odkládají se některé důležité legislativy, tak jsem netušil, že to bude kvůli tomu, že ti ministři už do Sněmovny chodit nebudou. Já bych poprosil v souvislosti s proběhlými interpelacemi, byť se tedy počet ministrů, na kterých se ta věc týká, nezvýšil - pana ministra Lipavského nahradil pan ministr průmyslu a obchodu, tak nevím, jestli on bude ta kompetentní osoba, která nám k tomu odpoví. Ten bod by se měl jmenovat hrozící žaloby na Českou republiku v souvislosti s odkladem zákona právo občana na digitální službu. A já jenom v rychlosti zopakuji pro ty, co buďto tu nebyli, nebo nedávali pozor, o co se jedná. Prvního, což je, myslím, že v sobotu, má začít platit už v minulém období schválený zákon práva občana na digitální službu. Zní to vzletně, má jednoduchý dopad. Člověk, který nechce jít nebo nemůže jít na úřad pro vyřízení své agendy se přihlásí na internet na portál daného ministerstva například, a nějakou žádost si tam vyřídí on-line. Já jsem zde vystupoval v rámci interpelace, kdy jsem reagoval na odpověď pana premiéra. Interpelační hlasování dopadlo tak, že Sněmovna nesouhlasí s touto odpovědí, a jasně tam zaznělo, co tedy nastane od toho 1. 2., když vládní návrh odkladu platnosti tohoto zákona o dva roky byl načten jako přílepek? To asi v budoucnu bude řešit nějaký Ústavní soud, ale kdy poté, co ho včera schválil Senát, kde má vládní koalice taktéž většinu, a já jsem to řešil i s vedením Senátu - co nastane, pokud prezident nestačí do té soboty tento zákon podepsat a nebude zapsán ve sbírce? Vzhledem k tomu, a není to tajná informace, bylo to na Prima CNN, bylo to na ČTK, že pan prezident je soukromě v zahraničí do pátého, což je, myslím, středa, a bereme-li, že internet sice funguje nonstop 24/7, ale úřední hodiny oficiálně minimálně budou tedy v pondělí a v úterý, co nastane, když se občan bude chtít na stát obrátit digitálně? První varianta - pošle to emailem, což asi úřad nebude umět zpracovat, druhá varianta - může dokonce podat žalobu na stát. A já bych tedy poprosil o podporu zařazení tohoto bodu. Jak jsem poslouchal ty omluvenky členů vlády, tak je možné, že některý z ministrů, kterých se to nejvíce týká, třeba práce a sociálních věcí, to je nejčastější agenda, co tak lidé vyřizují, nebo doprava, nebo třeba finance, co tedy bude dané ministerstvo dělat, pokud tedy není zařízeno, že prezident může podepsat třeba elektronicky tento návrh?
Děkuji za podporu tohoto bodu, a chtěl bych ho zařadit jako první bod dnešního jednání. A protože nám zbývá 1,5 dne na to, aby česká vláda nějakým způsobem za toto nezvládnutí projednání tohoto odkladu, s kterým já tedy v jeho formě nesouhlasím, nezvládla, a dostáváme se do právního vakua v neprospěch občanů a finálně v neprospěch České republiky.

