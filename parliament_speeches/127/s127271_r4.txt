File: s127271.htm
Anchor: r4
Date: 27. schůze, 21. ledna 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová: Já s vámi souhlasím, nejsem ale tiskovou mluvčí náčelníka Generálního štábu, takže nevím, které jaké důvody ho k tomu úplně přesně vedly. Nám to vysvětlil tím, že měl obavy o to, že to financování nebude zajištěné na celé to období. To jsme si vyjasnili, vysvětlili. Shodou okolností příští čtvrtek mám na rezortu velkou schůzku, velké jednání právě i se zástupci vojáků, se zástupci SVA, toho našeho akvizičního pracoviště, budou tam oba dva náměstkové, bude tam samozřejmě náčelník Generálního štábu a budeme řešit veškeré ty strategické projekty tak, abychom si dali do přesných parametrů financování a jak to všechno budeme zvládat. Potom, až tohleto si vyřešíme u nás doma na Ministerstvu obrany, tak mě kolegové vyšlou za panem ministrem financí, tak mi prosím držte palce.
Souhlasím s vámi, že bychom měli tyhlety věci asi komunikovat ze strany armády a civilní části Ministerstva obrany jednotně, ale já jsem se o tom dopise dozvěděla až po nějaké době, když už byl v systému a kdy už to řešili kolegové a upozornili mě na to moji náměstkové. Takže hned, jak jsem se to dozvěděla, tak jsem to s panem náčelníkem Generálního štábu začala řešit. Děkuju.

