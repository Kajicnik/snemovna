File: s127269.htm
Anchor: r4
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Možnost prodloužit zkušební lhůtu je maximální možností. To znamená, není to nutné pravidlo a ani dnes není pravidlem, že by se vždycky využívala maximální doba zkušební lhůty. Zkušební lhůta je na jedné straně někdy vnímána jako benefit pro zaměstnavatele, ale je to na druhou stranu také benefit pro zaměstnance. V mnoha případech zaměstnanec může vyhodnotit, že například podmínky, které mu byly slibovány, prezentace firmy, pracovního prostředí, pracovních podmínek, neodpovídá následně realitě. To se vždycky nemusí zjistit za jeden, dva nebo tři měsíce. Zvláště třeba pokud je někdo na vysoké manažerské pozici, vědeckovýzkumný pracovník, a tak dále. Takže je to flexibilita nejenom pro zaměstnavatele, ale i pro toho zaměstnance.
Já bych chtěl také vypíchnout i to, že jsme naopak v zákoníku práce a v odkazech na nařízení vlády udělali celou řadu opatření, která jsou čistě ve prospěch zaměstnance. Nejenom například návrat na původní pracovní pozici, pokud se vrací rodič do dvou let věku dítěte, ale také takové věci, jako je nárok byť na neplacené volno, ale například při úmrtí člena rodiny je nárok na pět pracovních dnů neplaceného volna. Nebo například, když mám výpověď, tak abych už v té době si mohl vyřizovat své pracovní záležitosti, jít na pracák, jít na pohovor. Je tady nově stanoveno, že až dva dny může takto zaměstnanec čerpat neplacené volno a má na něj nárok.
Stejně jako jsme upravili i podmínky pro pečující osoby. To znamená, je tady zase celá řada věcí - já jsem to načítal i v pozměňovacím návrhu teď v úterý u toho zákoníku práce - které budou muset strpět ti zaměstnavatelé. Takže myslím, že když se podíváme na to, co jsou věci, které někdo může přiřadit jako něco ve prospěch zaměstnavatele nebo zaměstnance, tak ty věci jsou tady poměrně vyvážené. Děkuji.

