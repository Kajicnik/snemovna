File: s127121.htm
Anchor: r6
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Jenom dodatek: a určitě, a to je prostě celkem jasné i z toho, jaký termín implementace vy jste jmenoval, to znamená polovina roku 2026, potom náběh na podzim roku 2026, aby ta opatření skutečně byla funkční. Takže to není nějaká vůle, nevůle. To je potřeba. My samozřejmě to téma v rámci Poslanecké sněmovny, později Senátu určitě budeme muset otevřít a určitě tady dojdeme ke střetu nějakých argumentů.
Ale jedna poznámka: pokud se podíváte na ty materiály, těch 25 procent spoluúčasti, včera jsem třeba to představoval i na bodu, který otevřela horní komora parlamentu, Senát. (Reakce poslance Langa.) Já vím, to je v pořádku, já nepředpokládám, že jste to slyšel. Jenom říkám, že už to byla veřejně prezentovaná informace včera na plénu Senátu. A právě proto, abychom se k těm finančním zdrojům dostali, tak proto potřebujeme ten akční plán - akční plán realizace jednotlivých opatření, který každá členská země poskytovala na evropskou úroveň, pokud se nepletu, do poloviny prosince loňského roku. Přesný termín vám když tak upřesním. A to jsou právě ty splněné podmínky pro to, abychom z toho společného evropského finančního rámce ty finanční prostředky mohli čerpat. A potom skutečně odhadované náklady spoluúčasti na jednotlivé země jsou těch zmíněných 25 procent. Tady se jenom snažím vysvětlit ten mechanismus.
A jenom poznámka: kdybychom neimplementovali, tak budeme jedinou zemí i ve střední Evropě, i ve V4, která nebude ta zpřísněná hraniční opatření mít, a to by byla škoda.

