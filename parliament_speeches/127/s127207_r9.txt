File: s127207.htm
Anchor: r9
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážený pane předsedající, vážené kolegyně, vážení kolegové, já si dovolím představit ještě dva pozměňovací návrhy.
Předtím ještě ale doplním, že cílem té změny zákona je reagovat na přípravu PPP projektů, rozšířit možnosti v tomto směru českého státu využívat tento způsob financování a přípravy projektů i v oblasti železniční infrastruktury i vodní infrastruktury. Precizujeme také návrh zákona v oblasti právě partnerství veřejného a soukromého sektoru.
Ty dva nové pozměňovací návrhy v prvním případě rozšiřují možnosti Státního fondu dopravní infrastruktury financovat i veřejně přístupné dobíjecí stanice a vodíkové čerpací stanice, stejně jako projekty, které směřují k zajištění interoperability na české železnici. To například bude představovat do budoucna i další posílení financování ETCS a dalších interoperabilních opatření.
Druhý pozměňovací návrh, ten po dohodě s Ministerstvem financí upravuje podmínky pro uplatňování DPH. Tady zasahujeme do zákona o dani z přidané hodnoty. Jde o to, aby ti, kteří jako koncesionáři budou realizovat infrastrukturní projekty, nemuseli odvádět daň z přidané hodnoty dříve, než začnou dostávat úhrady od Státního fondu dopravní infrastruktury v rámci té úhrady přístupnosti k té dopravní infrastruktuře. Je to důležitý bod k tomu, abychom vůbec mohli realizovat celou řadu těch PPP projektů v budoucnosti.
Zároveň si dovoluji navrhnout zkrácení lhůty mezi druhým a třetím čtením na 7 dnů. Děkuji za pozornost.

