File: s127186.htm
Anchor: r4
Date: 27. schůze, 21. ledna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji za slovo. Vážený pane ministře, vážené paní poslankyně, vážení páni poslanci, já tady stručně vystupuji za klub Pirátů s tím, že s tou novelou jako s celkem samozřejmě nemáme problém, podíleli jsme se na ní a stojíme si zatím, co v ní je, nicméně zásadně nesouhlasíme s tím nahraným návrhem včera večer od ODS a TOP 09 k výpovědi bez udání důvodu. Je to něco, co jsme nechtěli, když se o tom jednalo jako o možnosti v průběhu té doby, kdy jsme v koalici byli.
Upozorňovali jsme na to, jaké to může mít negativní důsledky, já jich teďka pár uvedu. Ta první věc je, že člověk potřebuje varování, když něco v práci nedělá dobře, potřebuje mít tu informaci, protože si to nemusí ani pořádně vždy uvědomit. Druhá věc je, že lidé, kteří se v práci potýkají třeba s něčím, co je na hraně nějakého bossingu nebo šikany, si dobře uvědomují, že takto volné ustanovení se jich může velmi neblaze dotknout. Nakonec, i v zemích, kde mají něco, co je podobné té paušální možnosti výpovědi, tak je tam vždycky výpověď možná takzvaně jenom ze zákonných důvodů a je tam možné, aspoň v tom, co jsem si dohledávala z těch různých zemí, možnost si písemně požádat o odůvodnění. To je velmi důležité, například kvůli soudní obraně, ale také kvůli třeba pohovoru pro novou práci. Já tohle zmiňuji proto, že by to opravdu, tak jak je ten návrh předložený od ODS a TOP 09, znamenalo obrovskou nerovnost pro toho člověka, pro toho jednotlivce a domnívám se, že jsou velmi důvodné i kritiky týkající se nějaké nepřezkoumatelnosti a podobně.
Poslední věc, ta flexibilní novela, tak jak je navržená, opravdu zpružňuje české pracovní právo a zavádí řadu nových věcí. Myslím si, že tak jak to je navržené, to je dost vyvážené a že to výrazně zlepšuje téma, které jsme přinesli do debaty, jsme velmi rádi, že se ujalo, a spolu s experty bylo prosazeno. Je to ta navýšená podpora v nezaměstnanosti. Osmdesátiprocentní podpora v nezaměstnanosti, která je jako pozměňovací návrh pana ministra Jurečky, je něco, co jsme dlouho chtěli, a jsme opravdu rádi, že to tam je. Může to zásadně nejenom rozhýbat náš pracovní trh, ale může to také přispět k tomu, aby právě ta možná i někdy pružnější výpověď podle té nové úpravy nebyla takovým strašákem. K tomu dodávám, je opravdu škoda děsit lidi úplně zbytečně ještě návrhem na výpověď bez udání důvodu, který nahrály pouze dvě koaliční strany. Přijde mi to, že to opravdu hází celou debatu o jinak velmi užitečné novele někam jinam. Děkuju.

