File: s127006.htm
Anchor: r6
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní předsedkyně. Vážené dámy, vážení pánové, symbolem praní špinavých peněz, podivného financování politických stran, ztracených desítek milionů určených na zbraně pro Ukrajinu a stovek milionů v igelitkách je kampelička s názvem Podnikatelská družstevní záložna. Této kampeličce byla letos odebrána Českou národní bankou licence z nejzávažnějšího možného důvodu, pro praní špinavých peněz. V této kampeličce se v posledních třech letech rozkradlo zhruba 370 milionů korun určených na nákup munice na Ukrajinu. Z této kampeličky odešel záhadný dar pro Fialovu ODS ve výši 850 000 korun od třiaosmdesátiletého seniora pana Hromádky a z této kampeličky odešlo bruselskému institutu New Direction 5,2 milionu, aby následně z tohoto institutu začaly chodit peníze do Fialova institutu Pravý břeh, který financuje kampaně Petra Fialy - celkem 7 milionů korun, jak píší Seznam Zprávy. ***
