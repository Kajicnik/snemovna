File: s127118.htm
Anchor: r2
Date: 27. schůze, 21. ledna 2025
Speaker: Poslanec Lubomír Brož

Speech:
Poslanec Lubomír Brož: Děkuji za slovo, pane předsedající. Vážený pane ministře, obracím se na vás v souvislosti s připravovanou revizí rámcového vzdělávacího programu pro základní vzdělávání, konkrétně k navrhovaným změnám v hudební výchově. Ministerstvo školství navrhuje zásadní transformaci hudební výchovy vytvořením nového integrovaného předmětu Hudební, taneční a dramatická výchova, který podle odborníků z pedagogických fakult významně reguluje dosavadní pojetí hudebního vzdělávání.
Tento krok představuje zásadní výhrady a obavy z dopadů na kulturní rozvoj žáků. Chtěl bych se vás tedy zeptat na vaše stanovisko k následujícím skutečnostem. Byl váš rezort, to znamená Ministerstvo kultury, konzultován ohledně navrhované nové koncepce integrovaného předmětu Hudební, taneční a dramatická výchova? Dále, jaký je váš odborný pohled na eliminaci tradiční hudební výchovy? Propojení uměleckých oborů bez jasné metodiky a dopad na kulturní rozvoj žáků základních škol? A za třetí, jaké stanovisko zaujímá Ministerstvo kultury k postupu Ministerstva školství, mládeže a tělovýchovy v oblasti uměleckého vzdělávání a zajímá se o něj? V podstatě je to velká otázka na mezirezortní spolupráci. Děkuji.

