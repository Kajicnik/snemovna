File: s127160.htm
Anchor: r2
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, pane místopředsedo. Vážené dámy, vážení pánové, o největším daňovém fiasku v novodobých dějinách České republiky jménem inkaso windfall tax od bank ví veřejnost nejméně od listopadu 2023, kdy Zbyněk Stanjura pro Českou televizi potvrdil, že místo plánovaných 33 miliard korun vybere možná pár jednotek miliard. Ani to se mu nakonec nepodařilo a jeho úřad získal od bank sotva 2 procenta plánované částky, tedy necelých 700 milionů korun.
Že daň byla nastavena fatálně špatně, muselo být ovšem Ministerstvu financí jasné už mnohem dříve, pokud ne v červnu 2023, kdy banky zaplatily svou první zálohu, tak rozhodně v září 2023, kdy zaplatily druhou zálohu. Z čísel muselo být naprosto patrné, že Stanjurova windfall tax dopadá de facto výhradně na energetický sektor, potažmo polostátní ČEZ. Jinými slovy, že konstrukce této daně protlačená formou přílepku ušitého horkou jehlou kulhá v případě bankovního sektoru na obě nohy a že se kvůli tomu na české veřejné finance řítí astronomická ztráta. Ztráta, která pro představu dělá trojnásobek rozpočtu Ministerstva zdravotnictví, případně by mohla zdvojnásobit roční rozpočet České republiky na vědu a výzkum, zdvojnásobit platy učitelů nebo výrazně snížit deficit naší země.
V takové situaci je povinností zodpovědného ministra financí jednat, zejména tehdy, pokud má být daň v účinnosti i v letech 2024 a 2025 a úroková míra České národní banky zůstává nadále vysoká a s ní i logicky příjmy bank. Windfall tax proto měla ještě v roce 2023 projít zásadní rekonstrukcí včetně prověření alternativních řešení. Proč například vláda vůbec neprověřila možnost zavedení srážkové daně na výnosy z úložek komerčních bank u České národní banky? Proč zcela zahodila příležitost získat od bankovního sektoru desítky miliard, které banky vládě nabízely místo nefunkční windfall tax? Tyto peníze měly navíc mířit třeba do řešení nedostupného bydlení nebo na pomoc lidem, kteří se dostali do problémů se splácením svých závazků. Není to trochu škoda, dámy a pánové? Zbyněk Stanjura si žádnou práci s úpravou této daně nedal a na obláčku plující premiér Petr Fiala to po něm ani na chvíli nevyžadoval. Mimochodem, známý scénář, na který budou české veřejné finance vzpomínat ještě mnoho let. A výsledek? Ten jsme se dozvěděli tuto neděli v Událostech České televize. Inkaso windfall tax u bank za rok 2024 bylo směšných 470 milionů korun, tedy ještě méně než v roce 2023, ještě větší daňové fiasko, ještě větší škoda pro státní rozpočet.
Já se proto ptám nejen pana premiéra, ale všech vládních poslanců, jak jste, dámy a pánové, s těmito výsledky svého ministra financí spokojeni? Hádáme se tady často o desítky nebo stovky milionů a přitom si nyní bez zdvižení varovného prstu necháte utéct desítky miliard od zahraničních bankovních domů? Chci vědět, jakou odpovědnost z tohoto selhání klíčového ministra vlády hodlá vyvodit premiér a jakou Sněmovna. Znovu opakuji, jedná se o opakované a neřešené selhání, které bez přehánění představuje největší daňové fiasko v dějinách České republiky a podle mého názoru dosáhlo parametrů mimořádné hospodářské škody, a Poslanecká sněmovna by se mu proto měla neodkladně věnovat.
Žádám proto o zařazení mimořádného bodu s názvem Windfall tax u bank jako mimořádná hospodářská škoda. O to zařazení žádám dnes jako první bod dnešního jednacího dne. Děkuju vám za pozornost. (Potlesk poslanců hnutí ANO 2011.)

