File: s127302.htm
Anchor: r2
Date: 27. schůze, 21. ledna 2025
Speaker: Poslankyně Iveta Štefanová

Speech:
Poslankyně Iveta Štefanová: Děkuji za slovo, vážená paní předsedající. Vážené kolegyně, vážení kolegové, já bych chtěla navrhnout změnu programu, protože i dnes tu opět máme (bod) zvyšování poplatků pro Českou televizi a Český rozhlas zařazen jako nejdůležitější bod dne, tedy zařazen vládou. Evidentně je to pro vládu priorita před vším ostatním, ale priorita by to být neměla. Měli bychom se tady věnovat mnohem důležitějším věcem než zvyšování povinných poplatků a rozšiřování počtu plátců i na ty, kteří tuto službu třeba vůbec nevyužívají, na ČT se nedívají, rozhlas neposlouchají, přesto i tento návrh je postihuje.
Měli bychom se tady věnovat například zdravotnictví. V médiích proběhla totiž další ze znepokojivých zpráv o výpadku léků, tentokrát se jednalo o lokální anestetika, která při své práci nejvíce používají stomatologové. Ti pak musí volit nějaký z alternativních postupů, anebo ty zákroky dokonce odsouvat, což je špatně. Ale to není, bohužel stále není, něco zcela výjimečného nebo vzácného, že na nějakou dobu není dostupný nějaký konkrétní lék, a to i lék, který se třeba obtížně nahrazuje, nebo dokonce se nahradit vůbec nedá. To bychom tady měli probírat spíše než zvyšovat poplatky (zvyšování poplatků?), které i ti, kteří to obhajují, to navyšování, nejsou vlastně schopni pořádně vysvětlit, proč že je to potřeba navýšit nebo kam ty peníze skutečně půjdou.
Měli bychom se tu věnovat zdravotnictví a problematice nedostatku léků, proto navrhuji zařazení nového bodu s názvem Léky pro Českou republiku - cesta k soběstačnosti. Právě ta soběstačnost je ta klíčová věc. Ty problémy se zhoršují s postupnou globalizací trhu s léčivy. To víme, to je fakt, ale měli bychom na to nějak adekvátně reagovat a nespoléhat se stále na Unii nebo na ty firmy, které budou vždy primárně zásobovat ty země, u kterých se jim to více vyplatí.
Obnovu výroby léků přímo v České republice tady prosazuji už od počátku volebního období. I s panem ministrem jsme na toto téma opakovaně hovořili. Dostali jsme se k tomu, že pan ministr Válek slíbil, že se o to zasadí a že výroba léků v České republice bude, ale bohužel zůstalo jenom u toho. Když jsme spolu na toto téma hovořili naposledy, tak mi říkal pan ministr, že on pro to dělá, co může, ale že to nějakým způsobem nejde ohledně nějakých nařízení a tak dál, ale že ta jednání stále probíhají. No, tak toto by nám tu mohl pan ministr říct - až tedy otevřeme tento důležitý bod, protože důležitý je, rozhodně důležitější než zvyšování poplatků za televizi - a mohl by nám tu říci, jak ta jednání probíhají, čeho se konkrétně dosáhlo a jaký bude ten další postup, ale třeba i o dalších věcech, dalších opatřeních, která by tu situaci kolem léků měla řešit a těm výpadkům zabránit.
Přijali jsme si novelu, kde aby v lékárnách a u distributorů byla vždycky zásoba těch léků, a to až na měsíce, přesto jsme stále svědky toho, že se ty výpadky dějí, takže jak to tedy funguje? Nové povinnosti, které zákon zúčastněným stranám ukládá, protože jedna věc je to, co si dáme do zákona, a druhá je ta vymahatelnost, to, jak jsme, nebo nejsme schopni donutit ta pravidla dodržovat. Dějou se vůbec nějaké postihy, například toho distributora, když pravidla poruší a k tomu výpadku dojde? Řeší se ta příčina, jestli ten lék nevypadl v České republice jenom třeba z toho důvodu, že se do Německa dodal přednostně kvůli vyšší platbě? Toto všechno bychom si tady měli říct, jaký je ten současný stav a jak... v čem nám ta novela pomohla nebo v čem třeba nefunguje a proč, takže navrhuji tento bod zařadit jako bod číslo 1 na dnešní jednání. Děkuji.

