File: s127092.htm
Anchor: r4
Date: 27. schůze, 21. ledna 2025
Speaker: Poslanec Pavel Kašník

Speech:
Poslanec Pavel Kašník: Vážený pane předsedající, vážení členové vlády, vážené kolegyně, vážení kolegové, 21. prosince 2023 došlo k nejtragičtější události masové střelby v historii České republiky. Došlo k útoku střelce v budově Filozofické fakulty Univerzity Karlovy na Palachově náměstí. Toto běsnění Davida Kozáka stálo život 14 osob, dalších 25 bylo zraněno. Po ukončení trestního řízení byla Poslaneckou sněmovnou Parlamentu České republiky dne 26. června 2024 zřízena vyšetřovací komise, do ní bylo zvoleno 10 poslanců a dne 12. 7. jsem byl touto ctěnou Sněmovnou zvolen jejím předsedou. Zároveň ten den jsme měli první zasedání.
Poslanecká sněmovna uložila vyšetřovací komisi Poslanecké sněmovny ke střelbě na Filozofické fakultě provést: I. zmapování této tragické události od rána 21. 12. 2023 až do konce zásahu IZS na Filozofické fakultě;
II. vyhodnocení zásahu integrovaného záchranného systému, zejména pak Policie České republiky, na základě dokumentů Policie České republiky, Úřadu vnitřní kontroly Policejního prezidia České republiky a Generální inspekce bezpečnostních sborů vztahující se ke střelbě na Filozofické fakultě;
III. identifikaci procesů ke zlepšení v oblasti komunikace mezi účastníky podobných incidentů v budoucnu;
IV. identifikaci procesů ke zlepšení v oblasti takticko-operačních postupů Policie České republiky;
V. zpracování návrhů, jak zlepšit legislativu, aby mohla být efektivněji, rychleji a účelněji nasazována policejní a zpravodajská technika vedoucí k rychlejšímu odhalení potenciálního pachatele.
Vyšetřovanou věc prošetřila vyšetřovací komise velmi hloubkově, detailně a objektivně. Pár statistických údajů. Celkový časový rozsah jednání pléna komise činil 69 hodin. Vyšetřovací komise při své činnosti vyslechla celkem 29 svědků. Rozsah protokolu o výsleších všech svědků činí 385 stran formátu A4. Vyšetřovací komise při své činnosti provedla listinné důkazy v celkovém rozsahu 797 stran textu a obrazu formátu A4.
S ohledem na tragickou výjimečnost, osobní a společenskou citlivost vyšetřované věci a s ohledem na to, že vyšetřovaná věc se bezprostředně věcně dotýká činností a postupů příslušníků bezpečnostních sborů, rozhodla vyšetřovací komise svým usnesením číslo 3 z první schůze ze dne 12. července 2024, že jednání komise budou neveřejná. Za druhé, komunikace s médii v průběhu celého vyšetřování bude probíhat pouze prostřednictvím předsedy, respektive místopředsedů po dohodě s předsedou nebo komisí odsouhlasených členů komise.
Na základě provedeného šetření a vyhodnocení všech získaných důkazů a informací přijala vyšetřovací komise tyto závěry. Za prvé, vyšetřovací komise neshledala v postupu složek integrovaného záchranného systému pochybení, která by ovlivnila skutkový děj vyšetřované mimořádné události. Za druhé, některé nedostatky byly vyšetřovací komisí shledány v oblasti operačního a taktického řízení před zahájením střelby Davida Kozáka v budově Filozofické fakulty na náměstí Jana Palacha. Je na ně reagováno v kapitole 8 závěrečné zprávy v doporučeních vyšetřovací komise k opatřením směřujícím do budoucna. Vyšetřovací komise navrhuje v kapitole 8 závěrečné zprávy exekutivní a legislativní doporučení pro zlepšení postupů a procesů orgánů veřejné moci i soukromoprávních subjektů do budoucna. ***
