File: s127181.htm
Anchor: r6
Date: 27. schůze, 21. ledna 2025
Speaker: Poslanec Stanislav Berkovec

Speech:
Poslanec Stanislav Berkovec: Děkuji, pane předsedající. Přeji vám příjemný podvečer, vážené dámy poslankyně, vážení páni poslanci. Já bych chtěl reagovat v podstatě na váženého kolegu Radka Vondráčka i na váženého kolegu Vojtěcha Munzara, protože v podstatě souzním s oběma.
Já jsem přesvědčen o tom také, že Evropa je přeregulovaná. Dám takový malý příklad historického průřezu, tak v dobách, dejme tomu, Karla Havlíčka Borovského, kdy vydával své Pražské noviny - tehdy vlastně jediný česky píšící list - tak ta cenzura byla v podstatě velmi čitelná a jednoduchá. Vědělo se, kdo je cenzor, a když ten cenzor zasáhl, tak vyšly prázdné stránky a vědělo se, kdo za tím je. V dobách reálného socialismu takzvaného, to už bylo rafinovanější, protože ta cenzura byla nahrazena osobní zodpovědností šéfredaktorů. Já nechci používat nemytá slova z ulice, takže to dávám do uvozovek, byla to taková předposranost. Ten strach o místo byl tak silný, že byl mnohdy silnější než zásah těch cenzorů za Rakousko-Uherska.
No a dnes je to tak, že rozhodli oni, přičemž nikdo neví, kdo jsou to ti oni, jestli je to nějaký robot, nebo jestli je to někdo, kdo vám vypnul ten facebook. Já už jsem tady jednou dával příklad, jak byla zastavena reklama na dětský šampon na facebooku, který byl růžový, ze dvou důvodů: že to je rasově diskriminační a že to diskriminuje seniory. Ten dětský šampon samozřejmě byl určen pro děti, takže tam se nakonec zjistilo, že to byl nějaký robot, který to vypnul. Já se opravdu bojím toho, co tady nastínil pan kolega (Předsedající: Čas.) Munzar tedy - děkuju - té zneužitelnosti i toho, že je tady ta Evropa i v tomhle případě, že to je přeregulované. (Předsedající: Čas.) Děkuji.

