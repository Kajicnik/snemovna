File: s127097.htm
Anchor: r2
Date: 27. schůze, 21. ledna 2025
Speaker: Poslanec Radek Koten

Speech:
Poslanec Radek Koten: Děkuji za slovo, pane předsedající. Jak tady již bylo řečeno, tak ta funkce vyšetřovací komise byla nebo spočívala v tom, abychom objevili případné nedostatky a abychom byli schopni identifikovat ta možná rizika, a to samozřejmě i s nějakým možným přesahem do budoucnosti.
Ta opatření, která vlastně jsou zmíněna na konci té vyšetřovací zprávy, tak ta jsou velmi důležitá, protože dovoluju si tvrdit, že na tom jsme se tedy shodli napříč politickým spektrem na 100 procent, a myslím si, že jako výstup z toho celého počínání vyšetřovací komise, tak je to důležité právě i do té budoucnosti, abychom byli schopni alespoň nějakým způsobem zapracovat na různých metodikách a na různých opatřeních, ať to jsou legislativně technické, nebo případně nějakých doporučeních, co se týká, jakým způsobem by se mělo postupovat při nějakých modelových situacích.
Samozřejmě by to mělo být zaměřeno na posílení ochrany měkkých cílů, ať to jsou státní instituce, školy a další místa, kde se tedy zdržuje větší počet lidí. Dá se říci, že naprosto stěžejním je propojení registrů zdravotní dokumentace, protože v případě, že u praktika se budou scházet informace od všech - od všech odborných lékařů, včetně tedy těch, kteří mají nějaký vztah k psychologii, k psychiatrii, tak to si myslím, že je naprosto stěžejní pro to, aby se takovémuto případu dalo zabránit už v tom prvopočátku, tedy aby to mohl páchat se střelnou zbraní, protože samozřejmě není možné, aby psychicky nemocné osoby dostávaly zbrojní oprávnění nebo jaksi kladné potvrzení lékařské prohlídky, že tedy mohou být držitelem střelných zbraní.
Samozřejmě propojení s registrem Ministerstva vnitra a s registrem zbraní na Policii České republiky, tak to je také stěžejní, a registrem zbrojních oprávnění. Bohužel ani tato opatření nemohou zabránit tomu, že ten pachatel si nenajde jiný způsob, anebo si opatří ilegální zbraň. To si myslím, že je také evidentní.
Čím se komise nezabývala, tak to byl v podstatě ten důvod, proč k takové věci došlo, tedy psychickým zdravím populace v České republice, a nejenom samozřejmě v ní, protože pokud vidíme ty útoky, ať to je v zahraničí, v Německu a podobně, kde tedy to je bohužel také s velkými následky, tak dá se říct, že výchova těch nových generací a to posouvání laťky toho, co je možné a co není možné, tak se neustále posouvá k jakési větší agresivitě a bohužel je to jedna z věcí, která by se měla také řešit, a mělo by to řešit Ministerstvo školství, protože ten systém výuky a těch ročních výukových plánů bohužel i po tom, co představil ministr Bek, tak skutečně nám nedává nějaké jaksi ubezpečení, že se ten psychický stav společnosti bude zlepšovat, protože stoupá agresivita. A jako případ tohoto týdne na Českobudějovicku, kde třináctiletý žák chtěl se zbraní napadnout učitelku, popřípadě svoje spolužáky, tak to si myslím, že je jeden z dalších případů, který v podstatě odkrývá to, že jak stav společnosti, tak i stav rodin je v současné době velmi, velmi špatný, a samozřejmě základem každého státu je rodina, ale bohužel, jak se posouvají ty laťky a jakým způsobem vlastně informují média o různých věcech, tak ono zdá, že vlastně takovéto trestné činy a takovéto chování, že se tím způsobem jaksi legitimizuje, a právě ta laťka to posouvá úplně někam jinam, kde bychom nechtěli být, a je to tedy opravdu v rovině trestního práva. Takže je nutné se zaměřit i tímto směrem. ***
