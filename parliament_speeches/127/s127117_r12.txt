File: s127117.htm
Anchor: r12
Date: 27. schůze, 21. ledna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážený pane předsedající, děkuji za slovo, vážený pane ministře, navazuji na naši diskusi ze zdravotního výboru, kdy jsem se vás ptal na to, zda byste mi nevysvětlil, jakým způsobem chcete zajistit naplnění emergentních, tedy spíše urgentních záznamů v rámci novely zákona o digitalizaci zdravotnictví, které mají sloužit lékařům při poskytování neodkladné lékařské péče tak, aby byla naplněna litera zákona, který tvrdí, že zapisující osobou v případě emergentního zdravotního záznamu je poskytovatel zdravotních služeb, který zjistí požadovaný údaj? Kdo tedy bude konkrétně odpovědný za patřičné vyplnění jednotlivých požadovaných položek? A kdo tedy ponese zodpovědnost za nevyplnění či nedostatečné a nesprávné vyplnění údajů? Jak to bude kontrolováno? Jak a kým bude sankcionována chybující osoba? A kdo rozhodne o tom, že údaje v emergentních údajích jsou již úplné a věrohodné a tedy, že se na ně mohou využívající lékaři plně spolehnout? ***
