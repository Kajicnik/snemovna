File: s127183.htm
Anchor: r8
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju, pane místopředsedo. Děkuju i za debatu, která tady proběhla - věcnou, byť rychlou - v rámci faktických připomínek. Za sebe jenom na konec, tak budeme stát před nějakými pozměňovacími návrhy. Zcela fakticky chci říci a odpovědět na tu otázku: No, není to v téhle chvíli koaličně projednaný návrh. To z principu a logiky věci ani být nemůže, pokud se objevil v systému dneska a nejsou pod ním podepsáni všichni koaliční poslanci, tedy bude projednáván - jak to v takových případech obdobně bývá - s věcně příslušným ministrem a uvidí se, zda se povede nebo nepovede koaliční shody docílit. Tady na tom postupu nevidím nic špatného. Samozřejmě je vždycky lepší ho mít dopředu, ale chápu, že občas jsou ty termíny šibeniční.
Možná jenom jednu poznámku meritorně, ale ono se to hodí do toho závěrečného slova ode mě, protože já ten původní návrh ministerský z logiky věci obhajuji, když ho předkládám. Ona ta ochrana v podobě navrhované skutkové podstaty přestupku je přece zaměřená na zveřejňování zjevně nepravdivých informací o jiných kandidujících subjektech, například zveřejňování nepravdivých informací o sobě, nějaké vychloubání a tvrzení, že já jsem ten či onen, to prostě postižitelné nějak není. Nikdo nepostihuje nějakou míru sebeprezentace a podobně. To je, myslím, z toho celkem zjevné. Také si myslím, že ten návrh ani nemá cíl takový ambiciózní, jak tady padalo, zachránit svět, změnit politickou kulturu, vůbec ne, ale prostě označit zjevnou lež a hrubou urážku v předvolební kampani je naopak spíš nějakým znakem toho, že ta politická kultura se i u nás nějakým pozitivním směrem vyvinout může. Ale opravdu navrhovatel neměl - a to říkám na stenozáznam - navrhovatel neměl opravdu v plánu ani v úmyslu zachránit svět.

