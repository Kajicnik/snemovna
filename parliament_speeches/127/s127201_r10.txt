File: s127201.htm
Anchor: r10
Date: 27. schůze, 21. ledna 2025
Speaker: Poslankyně Renáta Zajíčková

Speech:
Poslankyně Renáta Zajíčková: Dobrý pozdní večer, dovolte mi, abych vám představila, vážené kolegyně a kolegové, pozměňovací návrh k vládnímu návrhu zákona č. 111/1994 Sb., o silniční dopravě. Tento návrh byl připraven ve spolupráci s kolegy Jakubem Michálkem, Patrikem Nacherem a Michalem Zunou a vychází z podnětů, které předložilo hlavní město Praha Ministerstvu dopravy na základě opakovaných stížností zákazníků a zjištění kontrolních orgánů v oblasti taxislužby. Je výsledkem rozsáhlé diskuse mezi zástupci hlavního města Prahy, Ministerstva dopravy a poskytovateli taxislužeb.
V rámci jednání byla identifikovaná čtyři klíčová opatření a můj pozměňovací návrh se vztahuje k tomu jednomu, což se týká uznání řidičských oprávnění pouze občanům z České republiky a Evropské unie. Ukazuje se totiž, že o práci řidiče taxislužby se stále ve větší míře ucházejí cizinci z třetích zemí. Pro ilustraci v Praze bylo vydáno zhruba 14 000 oprávnění řidičů taxislužby a z toho polovina se netýkala občanů České republiky. Mezi cizinci se vyskytují například lidé z Ukrajiny nebo žadatelé z Ukrajiny, Ruska, Uzbekistánu, ale třeba i Kazachstánu. Množí se... nebo ukazuje se, že se vyskytují problémy právě především u těchto řidičů, množí se stížnosti, že řidiči, právě tito řidiči vozidel taxislužby, mají v hustém provozu problémy s řízením vozidla a s pravidly silničního provozu, a tím je samozřejmě ohrožována nejenom bezpečnost těch přepravovaných cestujících, ale i bezpečnost ostatních účastníků silničního provozu. ***
