File: s127194.htm
Anchor: r2
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Já vám děkuju za slovo, vážený pane místopředsedo. Vážené dámy, vážení pánové, vážený pane ministře, já se marně rozhlížím, jestli tady vidím v sále na pravé straně někoho z předkladatelů toho kontroverzního návrhu, který by měl zavést výpověď bez udání důvodu, ale myslím si, že tady nikoho zrovna nevidím, ale vidím paní Decroix, ta je i přihlášená po mně, takže možná že ona bude schopna mi odpovědět, protože pan Zuna už přestal komunikovat na tohle téma.
Já se tomu chci věnovat. Mnohé tady bylo už řečeno, to, co už tady řekli mé kolegyně a kolegové, tak nebudu opakovat, ale přesto bych se rád ještě na něco zeptal v téhleté souvislosti. Mě by zajímalo, jak předkladatelé vlastně přišli na to, že se de facto zaměstnanci v České republice rozdělí na dvě kategorie: na kategorii zaměstnanců, kteří berou plat, a na zaměstnance, kteří berou mzdu. Já to říkám záměrně takhle, mohl bych to ještě říci i jinak, ale právě v tom by byl zádrhel, protože máme tady zaměstnance veřejného sektoru, máme tady zaměstnance soukromého sektoru, ovšem v tom veřejném sektoru berou někteří zaměstnanci mzdu a nikoliv plat. Týká se to například zaměstnanců dvaceti šesti veřejných vysokých škol, kteří neberou plat, ale mzdu a týká se to například i institucí, které poskytují veřejnou službu v podstatě, a to jsou veřejnoprávní média, to je Česká televize a Český rozhlas. Ty žijou také z daní, z daňových poplatníků a také pobírají mzdu.
Mě by zajímalo, jak vůbec došli na to, že to takovýmhle způsobem rozdělí. Stát potřebuje jak zaměstnance soukromého sektoru, tak zaměstnance veřejného sektoru. Mělo by to být do nějaké míry vyváženo, jsou kolem toho samozřejmě diskuse, kdy je těch zaměstnanců veřejného sektoru více, mělo by jich být méně podle některých a tak dál, nicméně veřejný sektor je důležitý. Vy teďka v podstatě dělíte zaměstnance na dvě kategorie. Já to a priori považuju celkově za špatné. Netvrdím, že bych chtěl tady do toho přinést ten prvek, že by se to mělo přenést i na ten veřejný sektor, respektive na ty lidi, kteří berou plat, to v žádném případě, ale zajímala by mě ta úvaha, proč jste do toho zahrnuli pouze lidi, kteří berou plat, a jestli jste uvažovali o tom, že i v institucích, které poskytují nebo produkují veřejný statek, což jsou například ty vysoké školy, tak se bere mzda a de facto spadnou do té kategorie těch, kteří budou moci být propuštěni bez udání důvodu. Já si myslím, že se tím zakládá nerovnost mezi zaměstnanci v České republice. Zajímalo by mě, jestli by to prošlo testem ústavnosti tady tato nerovnost, která se tady tímto zákonem, pokud by byl přijat, zakládá. Nevím samozřejmě, to nelze predikovat, ale určité pochybnosti k tomu mám.
Nakonec ještě si dovolím takový osobní názor. Tento návrh považuji za libertariánský a je to dle mého názoru pouze politické gesto směrem k jádru voličů ODS a TOP 09. Usuzuju to z toho, protože jak TOP 09, tak ODS si pravděpodobně musí být vědoma toho, že to v koalici neprojde. Samozřejmě nechci předjímat a nevidím do vašich interních zákulisních jednání, nicméně dneska o tom tady hovořil pan ministr Výborný, hovořil o tom tady za KDU-ČSL pan poslanec Navrátil poměrně razantně, hovořili o tom dneska na tiskové konferenci i zástupci STANu, to jsem sledoval, takže do dnešního dne si myslím, že ta situace je taková, že tyhlety dvě strany neustoupí, a proto si myslím, že to je opravdu jenom politický tah na jádro vašich voličů a nic jiného v tom v danou chvíli není. Ale budu rád, pokud mi paní poslankyně Decroix, vaším prostřednictvím pane místopředsedo, odpoví na mé otázky. Děkuju.

