File: s127265.htm
Anchor: r2
Date: 27. schůze, 21. ledna 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, paní místopředsedkyně. Vážený pane nepřítomný ministře, obracím se na vás ohledně zřizování on-line pohotovostí, které mohou být cenným doplňkem ke klasickým zdravotnickým službám, zejména v situacích, kdy je potřebné rychlé poskytnutí rady či konzultace a fyzický kontakt s lékařem není okamžitě možný či nezbytný. Nicméně je důležité zdůraznit, že tyto služby nemohou a neměly by zcela nahradit osobní kontakt mezi lékařem a pacientem. Osobní vyšetření je klíčové pro přesnou diagnostiku a stanovení léčby, neboť umožňuje lékaři provést základní a nezbytná vyšetření, které jsou často potřebná pro správné určení diagnózy. Jedním z příkladů takového vyšetření je CRP test, který má pomáhat lékaři rozlišit mezi bakteriální a virovou infekcí. Bez možnosti provedení tohoto testu je zvýšené riziko nesprávné diagnózy, což může vést k nevhodnému předepsání antibiotik. Nadužívání antibiotik je již dnes vážný problém, který způsobuje rozvoj antibiotické rezistence bakterií, což představuje další zdravotní hrozbu pro naši společnost.
Pane ministře, ráda bych vás požádala o váš pohled na tuto problematiku, a to nejen jako ministra, ale také zkušeného lékaře. Souhlasíte s předepisováním léků, například antibiotik, takto na dálku a určování diagnóz? Na jednu stranu může tato služba snížit nadužívání pohotovostí, ale na druhou stranu absence fyzického kontaktu s lékařem může představovat mnohá rizika. Kde by měly být hranice, podle vás, telemedicíny a jakým způsobem plánujete zajistit, aby on-line pohotovosti a celkově telemedicína byla využívána jako efektivní doplněk k osobní péči, aniž by ohrozily kvalitu a bezpečnost zdravotní péče. Děkuji.

