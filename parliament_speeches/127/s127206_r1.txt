File: s127206.htm
Anchor: r1
Date: 27. schůze, 21. ledna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, pane předsedající. Dámy a pánové, já myslím, že v průběhu posledních měsíců jsem o tomto návrhu hovořila dlouho, že už ho všichni znáte, ale nicméně musím říci, jaký byl další průběh. Výbor pro zdravotnictví samozřejmě se jím zabýval. Byl tam vrchní ředitel právního odboru Ministerstva zdravotnictví, který vysvětlil případné nejasnosti. Jenom pro kolegy chci upozornit, že se jedná o transplantační zákon, podle kterého - a to byly tady ty dotazy, které byly - se jedná o buňky zárodečné, ale ty jsou podle jiného zákona, čili vrchní ředitel právního odboru to vysvětlil všechno na výboru pro zdravotnictví.
Já bych tady řekla ještě dvě věci, které byly, protože přestože tedy tento návrh zákona podepsal ministr zdravotnictví, tak vláda tam chtěla ještě některé věci vysvětlit a to je analýza dopadů na státní rozpočet. Ten případ, kdy by po odběru kostní dřeně došlo k takové komplikaci, že by se musela řešit neschopností, je tak řídký, že má nulový dopad, protože to jsou jednotlivci, to není žádná hromadná věc, takže tady žádný dopad ani býti z tohoto nemůže. Děkuji za pozornost.

