File: s127219.htm
Anchor: r2
Date: 27. schůze, 21. ledna 2025
Speaker: Poslanec Jiří Kobza

Speech:
Poslanec Jiří Kobza: Děkuji, pane předsedající. Já mám tři body, tak doufám, že to bude 15 minut.
Vážené kolegyně, vážení kolegové, dovolte mi, abych navrhl zařadit na program dnešní schůze návrh poslanců hnutí SPD na změnu zákona č. 40/2009 Sb. trestního zákoníku, sněmovní tisk číslo 13, který už leží v pořadí takových odhadem sedm let. Jde o návrh na zákaz propagace a šíření nenávistných ideologií. To je náš jakožto zákonodárců velký dluh směrem k odstranění nedostatků platné podoby zákona, která neřeší otázku veřejného šíření ideologií propagujících nenávist ke skupinám osob na základě jejich rasy, pohlaví, víry, národnosti či jiných společných charakteristik. Je načase napravit tento nedostatek a do znění zákona doplnit za termín hnutí dvě slova: anebo ideologii. Nejde totiž zdaleka pouze o nyní známé nenávistné ideologie, které již reálně existují, ale jde i o takové ideologie, které jsou známé méně, o kterých možná ještě nevíme, o ideologie, které k nám mohou být importovány v budoucnosti zvenčí, anebo dokonce o takové ideologie, které mohou teprve vzniknout, ať již se budou ukrývat pod nejrůznějšími sofistikovanými ismy. Dejme proto naší policii, státnímu zastupitelství i soudům účinný nástroj k tomu, aby se mohli s šiřiteli nenávistných ideologií vypořádat podle práva nyní i v budoucnosti. Dejme takovým šiřitelům jasný signál, že zde narazí na zákon, a s takovými s nimi bude i jednáno. Je to náš závazek vůči občanům, vůči voličům a v tomto ohledu, že budeme dbát o bezpečnost této země. Naši občané si bezpochyby bezpečí zaslouží, protože pokud nějaká ideologie vyzývá k nenávisti, musíme se před ní mít na pozoru a musíme mít účinný zákon, který nám včas umožní se jí postavit.
Zdaleka tedy nejde o selektivní postihování islámu, jak je nám občas podsouváno, jakkoliv islám mezi tyto nenávistné a nebezpečné ideologie nepochybně patří. Patří mezi ně stejně jako třeba nacismus a jakékoliv další ideologie vyzývající k násilí a nenávisti vůči určitým skupinám osob. Islám není pouze náboženství, jde o velmi komplexní ideologii, která řeší do nejmenších detailů i osobní život muslimů a jejich vztah k nevěřícím, která obsahuje metodiku expanze do nemuslimských zemí formou jejich islamizace. Tato doktrína dobývání západu se v poslední době označuje jako politický islám podle imáma Chomejního. Připomeňme zde jeho jedno nařízení, které se táhne celým islámským učením. Nepřizpůsobení se prostředí ani hostitelské zemi, neintegrování se, přes přesvědčení o nadřazenosti muslimů nad bezvěrci a jinověrci, takzvanými kafíry. Dále je zde povinnost islamizace neislámských zemí, jejich ovládnutí s využitím všech nástrojů, prostředků a všech benefitů, které v očích islamistů jsou označovány jako slabosti toho systému, který zde máme, který se nazývá demokracií. Je rozdíl mezi vzletnými krásnými slovy některých takzvaných islamologů a přínosu islámu pro kulturu a Evropu a krutou realitou, kterou vidíme nejenom na Středním východě a severní Africe, v islámských zemích rozervaných občanskými válkami, ale také v západní Evropě. Ta se nyní nachází sevření bezvýchodné situace mezi brutálním násilím a terorem vyvolaným hromadnou ilegální islámskou migrací a politickou korektností jejich vedení. Poučme se z chyb našich sousedů a neochraňujme ty, kteří nás chtějí zničit. Nestojí přece tolik námahy podívat se, jak vypadá situace v západních zemích od nás, kde islamisté poznenáhlu v určitých oblastech přebírají moc, kde vznikají muslimské enklávy pod nadvládou práva šaría a jeho vymahačů a vykonavatelů, a kam se místní obyvatelé, tedy ti původní Evropané, obávají chodit.
Je otázkou, jak dlouho a jak dalece chce ještě západní Evropa ustupovat a jestli vůbec má kam couvat a jestli k tomu má právo a souhlas. Já bych jenom připomněl jména českých obětí islámského terorismu v těch zbývajících vteřinách. Petr Kořán, Ivo Žďárek, Pavel Hrůza, Naďa Čižmárová, Lenka Civínová. Měli smůlu, že byli ve špatný moment na špatném místě. Nedovolme to tady u nás.

