File: s127197.htm
Anchor: r4
Date: 27. schůze, 21. ledna 2025
Speaker: Poslanec Radek Koten

Speech:
Poslanec Radek Koten: Děkuji za slovo, pane předsedající. Dámy a pánové, už je poměrně pokročilá hodina, ale já jsem rád, že tento zákon se podařilo tady na půdě Poslanecké sněmovny otevřít. Ono totiž samozřejmě každá dobrá věc a každý dobrý úmysl může být mnohdy třeba pro někoho jiného cestou do pekel.
Já bych se tady vrátil - netvrdím, že to tak je - nicméně k tomu, že tedy bez Policie České republiky, městské policie, Celní správy bude moct ještě navíc zastavovat vozidla ještě další orgán. V některých uživatelích naší silniční sítě to může budit určitou kontroverzi.
Nicméně já se tady dostávám k věci, která nám tady poměrně chybí. My jsme tady probírali před nedávnem lex Ukrajina VII s tím, že dlouhodobě kritizujeme to, že je zde určitá privilegovaná skupina řidičů, kteří zde v České republice nemusí respektovat žádné technické kontroly, tedy nemusí přistavit vozidlo k technické kontrole, nemusí tedy jejich vozidla absolvovat měření emisí, které vypouštějí do atmosféry. Samozřejmě nejsme to schopni díky tomu tedy žádným způsobem ověřit, ale ta vozidla zde nyní jezdí více jak dva roky, téměř tři roky, takže jsme se rozhodli, a to i z toho důvodu, že si myslíme, že by v České republice měla platit ústavně zakotvená práva a rovnost práv a povinností občanů před zákonem, tak jsme se... dovolili jsme si pro tuto skupinu ukrajinských vozidel, která zde brázdí naše silnice v poměrně hojném počtu... Podle informací Ministerstva vnitra ten počet registrovaných vozidel je někde mezi 30, 40 000 vozidel, což si myslím, že není zdaleka zanedbatelné, a samozřejmě ten jejich technický stav může být velmi rozhodující i pro bezpečnost silničního provozu. Já si myslím, že v tomto směru jsme s panem ministrem určitě zajedno a že bude dobré tímto pozměňovacím návrhem tuto disproporci napravit.
Takže dovolte, abych načetl pozměňovací návrh ke sněmovnímu tisku číslo 813, který zní takto: "Nový novelizační bod, změna zákona č. 56/2001 Sb. Do § 40 se vkládají nové odstavce 6, 7 a 8, a to ve znění: ‚6. Provozovatel silničního vozidla, které je ve smyslu ustanovení jiného zákona, tedy odkaz na zákon č. 173/2023 Sb., zapsáno v registru vozidel Ukrajiny, přistaví silniční vozidlo k technické prohlídce nejpozději do 30. 6. 2025 a poté pravidelně ve lhůtě dvou let ode dne provedení předchozí pravidelné technické prohlídky, jde-li o silniční vozidlo kategorie za a) M1, N1 nebo O2, s výjimkou vozidla uvedeného v odst. 2. písm. a); za b) O1, s výjimkou vozidla uvedeného v odst. 3. písm. a); anebo za c) konstrukčně určené pohybu na sněhu nebo ledu, s výjimkou vozidla uvedeného v odst. 2 písm. a).‘
Dále novelizační bod 7: ‚Provozovatel silničního vozidla, které je ve smyslu ustanovení jiného zákona, tedy odkaz na zákon č. 173/2023 Sb., zapsáno v registru vozidel Ukrajiny přistaví silniční vozidlo k technické prohlídce nejpozději do 30. 6. 2025 a poté pravidelně k pravidelné technické prohlídce ve lhůtě jednoho roku ode dne zápisu vozidla do registru silničních vozidel a poté pravidelně ve lhůtě jednoho roku ode dne provedení předchozí pravidelné technické prohlídky, jde-li o silniční vozidlo kategorie za a) konstrukčně určené k pohybu na sněhu nebo ledu, M1, N1 nebo L, za prvé s právem přednostní jízdy, za druhé zapsané v evidenci vozidel taxislužby nebo za třetí určené půjčovnou vozidel k nájmu; nebo za b) M2, M3, N2, N3, O3 nebo O4.‘
‚8. Provozovatel silničního vozidla, které je ve smyslu ustanovení jiného zákona, tedy odkaz na zákon č. 173/2023 Sb., zapsáno v registru vozidel Ukrajiny přistaví silniční vozidlo k technické prohlídce nejpozději do 30. 6. 2025 a poté pravidelně ve lhůtě čtyř let ode dne provedení předchozí pravidelné technické prohlídky, jde-li o za a) nebrzděné silniční vozidlo kategorie O1; nebo za b) silniční vozidlo kategorie L, s výjimkou vozidel podle odst. 2 písm. a). Je-li silniční vozidlo kategorie L se zdvihovým objemem spalovacího motoru nepřevyšujícím 50 centimetrů krychlových nebo s nejvyšší konstrukční rychlostí nepřevyšující 50 kilometrů za hodinu opatřeno šlapadly, nepodléhá pravidelné technické prohlídce.‘
Stávající odst. 6 se přeznačí tedy na odst. 9." ***
