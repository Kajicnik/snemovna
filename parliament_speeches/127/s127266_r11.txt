File: s127266.htm
Anchor: r11
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Děkuji vám za slovo, vážená paní předsedkyně. Vážený pane ministře, dámy a pánové, já jsem uvažoval, když tu pan ministr není, jestli tedy mám nebo nemám interpelovat, nakonec jsem se rozhodl, že ano.
V podstatě v těle názvu té interpelace je můj dotaz skrytý. Já bych strašně rád věděl, jak se hnutí STAN ústy svého předsedy staví k výpovědi bez udání důvodu. Měli jsme o tom tady debatu nedávno, a to z toho důvodu, že jsem slyšel několikrát explicitně se vyjádřit dalšího koaličního partnera, a to KDU-ČSL, jak ústy pana ministra Výborného coby předsedy strany, tak pana ministra Jurečky coby ministra práce, tak nakonec i z úst poslance Navrátila, který přednesl stanovisko klubu a v podstatě se vymezil a všichni tři se vymezili za KDU, že nic takového v plánu nemají. Hnutí STAN se k tomu údajně staví podobně. Nicméně žádné takové explicitní prohlášení jsem nezaznamenal. Pouze se k tomu vyjádřila v úterý na tiskové konferenci paní poslankyně Pavla Pivoňka Vaňková. A ta ale řekla v rámci toho vymezení důležité jakoby větné spojení, že v tuto chvíli, v tuto chvíli STAN je proti. Zároveň se vyjádřil včera, nebo vlastně ne včera, dneska na CNN Prima News pan poslanec Zuna z TOP 09, který je jeden z předkladatelů, že koaliční partneři změnili stanovisko, protože původně s tou výpovědí souhlasili. ***
