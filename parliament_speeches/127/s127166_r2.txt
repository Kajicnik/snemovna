File: s127166.htm
Anchor: r2
Date: 27. schůze, 21. ledna 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, paní místopředsedkyně, vážené kolegyně, vážení kolegové, já lehce naváži na svého kolegu Vladimíra Zlínského s tím, že máme jako hnutí SPD podanou v systému Sněmovny konkrétní novelu zákona, která by podpořila porodnost. Jedná se o novelu zákona o daních z příjmů, kterou jsme předložili z důvodu toho, abychom motivovali mladé české páry ke zvyšování populace, což by v budoucnu pomohlo i s vyplácením důchodů. Jedná se o bod číslo 69, sněmovní tisk22, a navrhuji ho předřadit jako číslo 1 dnešní schůze.
Teď bych svůj návrh odůvodnil. Cílem naší navrhované úpravy je významné snížení přímé daňové zátěže a zvýšení disponibilního čistého příjmu pro daňové poplatníky, konkrétně pro pracující rodiče, jejich rodiny, rodinné příslušníky a děti, o které pečují a které vyživují, a s tím úzce související zvýšení motivace pro zakládání rodin, a to zejména rodin s více dětmi. A v neposlední řadě taktéž snaha o to, aby pracující rodiče a rodiny nebyli nuceni často velmi ponižujícím a složitým a mnohdy neúspěšným způsobem žádat o dávky státní sociální podpory či dávky pomoci v hmotné nouzi jen proto, aby zabezpečili základní životní potřeby pro sebe a pro své děti.
Dlouhodobým cílem návrhu je pak podpora pozitivního propopulačního a demografického vývoje české společnosti, to znamená zejména podpora dlouhodobého, nejlépe stálého a stabilního zvyšování porodnosti, což je žádoucí trend jednak z obecného společenského hlediska, ale také z pohledu makroekonomického, například v souvislosti s udržením či zkvalitněním a posílením našeho sociálního systému, zejména pak jeho důchodové složky. Jinými slovy, jedná se o klíčový zájem ve smyslu budoucího vývoje české společnosti tak, aby zde bylo dlouhodobě zajištěno financování sociálních transferů, na prvním místě takzvaných mandatorních sociálních výdajů, především pojistných sociálních dávek i dalších součástí vyspělého systému naší sociální politiky a sociálních služeb, a to i v širším smyslu slova včetně financování zdravotní péče, školství a dalších důležitých veřejných politik.
V souvislosti s celkovou filozofií návrhu považujeme za důležité zmínit výsledky průzkumu agentury NMS, který uvádí, že 33 procent rodičů si nepořídí další dítě výhradně z finančních důvodů a 17 procent rodičů tak neučiní z důvodu neodpovídajícího bydlení, což je problematika velmi podobného typu. Podle 43 procent respondentů tohoto průzkumu by rodinám nejvíce pomohlo zvýšení takzvané mateřské a rodičovského příspěvku, 18 procent respondentů by pak jako největší pomoc vnímalo právě zvýšení daňového zvýhodnění na děti. A doplňme k tomu ještě komentář ekonomky Hany (Heleny?) Horské, která uvádí, že nejvíce rodin se třemi a více dětmi je mezi nízkopříjmovými skupinami se základním nebo nedokončení vzděláním a naopak nejméně mezi vysokoškoláky.
Pokud by tedy stát chtěl motivovat rodiny, aby si pořizovaly více dětí, musí cílit na střední vrstvu, což je přesně ambicí tohoto návrhu. A právě proto je zde nejcitlivější podpora adresována rodičům pečujícím o tři a více dětí. Navrhovaná opatření neznamenají pro žádného nyní pracovně aktivního plátce daně z příjmu zhoršení jeho současné situace a naopak pro vysoké množství plátců daně z příjmu znamenají snížení jejich reálně odváděných daní, a tedy zvýšení jejich čistých příjmů. Takže ještě jednou zopakuji, navrhuji předřadit bod číslo 69, sněmovní tisk22, jako bod číslo 1 dnešní schůze. Děkuji za pozornost. (Potlesk poslanců SPD.)

