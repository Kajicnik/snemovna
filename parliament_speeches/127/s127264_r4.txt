File: s127264.htm
Anchor: r4
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Já jsem dostal odpověď na jednu z otázek, které jsem položil - byly čtyři - ale jsem rád, že tady jasně zaznělo, že to byla opravdu dramatická soutěž, protože se do ní přihlásil právě jeden uchazeč. Takže myslím, že to opravdu byla velmi tvrdá soutěž, a jsem rád, že se to tedy podařilo dotáhnout toho 23. 12. 2024 a že už to produkuje takhle skvělé, kvalitní výsledky, jako je status na Twitteru s jedním lajkem.
A já jenom chci říct: bavíme se tady o zakázce z prosince 2024 - to Piráti nebyli ve vládě, tak to, prosím, nesmíchejte dohromady. Rozhoduje o tom paní Kotalíková, vaše volební manažerka, která je teď v čele Úřadu vlády, a nepleťte do toho Deštník proti drahotě. Ano, když se vypisoval Deštník, tak jsme byli ve vládě a s tím jsme souhlasili, ale s touto kampaní Česko informuje jsme nesouhlasili. A poprosím vás, abyste odpověděl na zbývající tři otázky.

