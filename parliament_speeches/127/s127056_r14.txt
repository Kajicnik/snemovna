File: s127056.htm
Anchor: r14
Date: 27. schůze, 21. ledna 2025
Speaker: Poslanec Ivan Adamec

Speech:
Poslanec Ivan Adamec: Ano, děkuji, vážený pane místopředsedo. Vážené kolegyně, vážení kolegové, předem se přítomným dámám omlouvám, že jsem muž a možná moje vystoupení může sklouznout k něčemu, co je mužské povaze blízké, nicméně budu se snažit, aby to tak nebylo.
Já si myslím, že tady už padly některé velmi rozumné názory, já je nebudu opakovat. Musím říct, že historie lidstva je velmi bohatá a jsou... byly společnosti, kde vládly ženy, byly společnosti, kde vládli muži, a ukazuje se, že nejlepší je nějaký takový ten průnik. Moderní společnost k tomu spěje, ale já si myslím, že se to nedá udělat nějakým zákonem, nějakým nařízením, musí to jít prostě přirozenou cestou. Já musím říct, že jsou ženy, které toto uráží, že tady děláme kvóty, protože z nich děláme méněcenné lidské bytosti, a to já se tedy taky takto nemůžu se s tím smířit. Schopná žena v řadě případů vykonává tu práci lépe než my muži. ***
