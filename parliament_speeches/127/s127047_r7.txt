File: s127047.htm
Anchor: r7
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážená paní předsedající, vážené kolegyně, vážení kolegové, ten zákon, jak jsem zmínil v předchozích rozpravách, znamená významné zjednodušení zbytečné administrativy, kterou dosavadní úpravy přinášely, ve vztahu k pozemkům, se kterými nakládá Správa železnic. O velké části těch pozemků a jejich nakládání musela následně rozhodovat vláda, což znamenalo úplně zbytečnou byrokratickou zátěž. Měníme tedy podmínky tak, aby ubylo zbytečného papírování, zjednodušil se postup, zároveň zachováváme dostatečnou míru ochrany tak, aby u nakládání s majetkem Správy železnic potvrdilo Ministerstvo dopravy příslušný postup. Ve většině případů se jedná o převody majetku do vlastnictví obcí a měst či krajů a jde opravdu o to, abychom tyto kroky dokázali významně zjednodušit a také zrychlit.
Zároveň v tom zákoně reagujeme na konkrétní nedostatky či problémy, například v oblasti jasného postupu u řídícího výboru akciové společnosti České dráhy tak, aby nedocházelo k možným právním pochybnostem. Zároveň reagujeme také na ukončení procesu oddlužení. Zjednodušujeme podmínky ve Správě železnic, aby nemusela hospodařit ve dvou vnitropodnikových okruzích, protože se už podařilo právě ukončit proces oddlužení.
V rámci celého postupu projednávání byl uplatněn jediný pozměňovací návrh, jehož cílem je zakotvit cenové zastropování nájemného z pozemků nebo staveb užívaných státní organizací Správa železnic v případě, že se jedná o rozvoj, modernizaci či údržbu nebo opravu železniční dopravní cesty. Vycházíme z podobného případu u Ředitelství silnic a dálnic a cílem je snížit i riziko neúměrných finančních nákladů pro stát v případě, že tady státní organizace se starají o majetek, který slouží jako dopravní infrastruktura.
Schválením tohoto zákona znovu přispějeme k tomu, že ubude zbytečného papírování, zbytečné byrokracie a směřujeme k významnému zjednodušení. Děkuju mnohokrát za vaši podporu tomuto zákonu.

