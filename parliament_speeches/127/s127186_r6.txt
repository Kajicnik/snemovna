File: s127186.htm
Anchor: r6
Date: 27. schůze, 21. ledna 2025
Speaker: Poslankyně Lucie Šafránková

Speech:
Poslankyně Lucie Šafránková: Děkuji vám za slovo, pane předsedající. Vážené kolegyně, vážení kolegové, dovolte mi za náš poslanecký klub krátké stanovisko a také představit pozměňovací návrh, který za SPD předkládám.
Na některé navržené úpravy se v tomto návrhu díváme velmi pozitivně. Jde zejména o nově zavedenou povinnost zaměstnavatelů garantovat rodičům návrat na jejich původní pracovní místo a na pozici, kterou vykonávali před nástupem na rodičovskou dovolenou, pokud tento návrat proběhne do doby, než jejich dítě dosáhne dvou let věku. Vítáme také možnost, aby rodiče mohli během rodičovské dovolené vykonávat stejný druh práce jako předtím na dohodu, mimo pracovní poměr, u svého zaměstnavatele, což rovněž může usnadnit jejich postupný návrat do pracovního procesu a k plné výdělečné činnosti a současně zejména v některých případech snížit propad příjmů rodičů a rodin v době, kdy pečují o dítě do čtyř let.
Tato novela však současně obsahuje návrh, se kterým zásadně nesouhlasíme a jedná se o prodloužení maximální délky zkušební doby. Za SPD proto podávám pozměňovací návrh, který zachovává současnou délku zkušební doby, tedy maximálně tři měsíce pro běžné zaměstnance a maximálně šest měsíců pro vedoucí pracovníky bez možnosti tyto doby prodlužovat kromě případů, kdy je běh zkušební doby ze zákonem přesně vyjmenovaných důvodů přerušen.
Dovolte mi také vysvětlit, proč považujeme tento vládní návrh na prodloužení této zkušební lhůty za nevhodný a pro nás nepřijatelný. Za prvé, vnímáme současnou délku zkušební doby jako plně dostačující. Tři měsíce, případně šest měsíců u vedoucích pracovníků poskytují zaměstnavatelům dostatek času na to, aby si ověřili pracovní kvality, přístup k práci, schopnost výkonu i pracovní morálku zaměstnance. Prodloužení zkušební doby by zásadním způsobem zvýšilo nejistotu zaměstnanců. Delší období, během kterého může zaměstnavatel kdykoli ukončit pracovní poměr zaměstnance bez udání důvodu, což je synonymum pro termín zkušební doba, staví totiž zaměstnance do velmi nevýhodné a stresující situace, která komplikuje i jejich osobní život. Zkušební dobu lze navíc už dnes automaticky prodloužit, a to tehdy, pokud zaměstnanec v jejím průběhu čerpá dovolenou nebo je nemocný, anebo má nějakou jinou překážku v práci. Toto ustanovení již poskytuje zaměstnavatelům dostatečnou flexibilitu, aniž by bylo třeba zkušební dobu dále uměle prodlužovat. V praxi většina zaměstnavatelů navíc pozná kvality zaměstnance již během prvních několika týdnů po nástupu do práce. ***
