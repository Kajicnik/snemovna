File: s127301.htm
Anchor: r2
Date: 27. schůze, 21. ledna 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, paní místopředsedkyně. Navážu na svého předřečníka. To, co říkal, se mi hodí. Navrhuji první bod názvem Sliby Fialovy vlády a poprosila bych ho zařadit za pevně zařazené body.
Pojďme se podívat na realitu, která odráží politické sliby a skutečné činy vlády Petra Fialy. Je to realita, která nás nutí klást si otázku, kolik lží a manipulací nás ještě od této Fialovy party čeká.
Začneme slibem, který byl dán ohledně daní. Premiér Petr Fiala tvrdil, že jeho vláda nezvýší daně. Co jsme viděli? Plošné zvýšení daní, které zasáhlo nejen podnikatele, ale i obyčejné občany. Jak se mají lidé cítit, když se sliby, které byly dány, obracejí proti nim?
Dalším příkladem je otázka automobilového průmyslu. Premiér Petr Fiala nás ujišťoval, že udělá vše, co je v jeho silách, aby nebyl ukončen prodej a výroba aut se spalovacími motory, avšak jak hlasoval, když přišlo na lámání chleba? Hlasoval pro konec těchto automobilů. Jak máme důvěřovat vládě, která neplní své vlastní závazky?
Co ministr práce a sociálních věcí Marian Jurečka a jeho slib ohledně valorizace? V lednu 2023 tvrdil, že se valorizace nezmění. O měsíc později ji však zásadně snížil a protlačil změny ve stavu legislativní nouze. To je příklad politiky, která se řídí momentálními potřebami, nikoliv dlouhodobými závazky.
No a ministr Stanjura, ten zase prohlásil, že se nezvýší sociální odvody pro osoby samostatně výdělečně činné. Co se stalo? O pár týdnů později se rozhodlo přesně opačně. Je to další důkaz, že vláda není schopna stát za svými slovy. Sliby jsou pro ni jen prázdné fráze.
Podívejme se na energetickou politiku. Exministr Síkela a premiér Petr Fiala tvrdili, že nás zbavili závislosti na ruském plynu, ale jaká je pravda? Podíl dovozu zemního plynu z východu do České republiky dál roste. V listopadu a prosinci dosahoval až 95 procent, jak vychází z přepravních statistik společnosti NET4GAS. Ačkoliv původ plynu nelze s jistotou určit, nejspíš se jedná o ruský plyn.
Ministr Rakušan zase prohlásil, že zajistil výjimku u migračního paktu. Jaká je realita? Migrační pakt schválený Evropským parlamentem ukládá zemím buď přijmout uprchlíky, nebo zaplatit do společného fondu. Ministr vnitra Vít Rakušan ale tvrdil, že Česko nebude muset přinejmenším ze začátku nic přispívat ani nikoho přijímat, protože hostí uprchlíky z Ukrajiny. Žádná taková výjimka ovšem neplatí, žádná výjimka se nekoná. Opět jsme byli svědky toho, že se sliby mění v prázdné fráze.
Co ceny energií? Premiér Petr Fiala tvrdil, že klesají. Češi v uplynulém roce podle statistického úřadu Eurostat platili sedmé nejvyšší ceny za elektřinu v Evropě. Situace je však ještě horší. Když se přihlédne ke kupní síle, z takového porovnání vychází, že čeští spotřebitelé platili vedle těch irských za proud vůbec nejvíce.
Poslední kapkou je otázka důchodového systému. Premiér Petr Fiala tvrdil, že nebudeme zvyšovat věk odchodu do důchodu. Co se stalo? Krátce poté vláda postavila změny důchodového systému právě na zvýšení věku odchodu do důchodu.
Teď se chystá další podraz. Ministr kultury Baxa za ODS sliboval: "Nebudeme zvyšovat koncesionářské poplatky za Českou televizi a Český rozhlas." Realita? Vláda navrhuje zvýšení stávajících poplatků - televizního poplatku o 15 korun na 150 korun měsíčně a rozhlasového poplatku o 10 korun na 55 korun měsíčně - ale také rozšíření okruhu těch, kteří tyto poplatky mají hradit, na příjemce internetu.
Dámy a pánové, není to jen o jednotlivých lžích. Je to o důvěře, kterou mají občané ve svou vládu. Lež v politice má závažné důsledky pro důvěru občanů ve veřejné instituce a politické představitele. Lidé si zaslouží vládu, která bude skutečně stát za svými slovy a činy, a ne partičku lhářů, kterou Fialova vláda je. Další bod...

