File: s127192.htm
Anchor: r8
Date: 27. schůze, 21. ledna 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka: Děkuji moc. Já budu poměrně stručný, protože... Ten návrh je samozřejmě velmi špatný, my jsme se na něj podrobněji dívali. Za prvé, ten návrh nebyl projednán se sociálními partnery ani v odborné veřejnosti, třeba že výpověď bez udání důvodu nebyla součástí sněmovního tisku 775, její znění bylo připraveno a taktéž konzultováno se sociálními partnery. Pokud je vůle poslanců tedy tento institut doplnit do návrhu, měl být použit právě ten prodiskutovaný návrh, který má výrazně vyšší legislativní úroveň.
Tady tento pozměňovací návrh bohužel z hlediska nějaké aplikační právní jistoty, tak má právě jazykovou, bych řekl, i stylistickou úroveň velmi nízkou a to právě způsobuje tu právní, aplikační nejistotu. To znění systémově vůbec nezapadá do právní úpravy skončení pracovního poměru jako takového. Tam chybí provázanost a ustanovení v rámci pozměňovacího návrhu, která upravují zákaz výpovědi a výjimky z tohoto zákazu. To jsou například u zákoníku práce § 53 a 54. Není tam ani řešena situace, kdy se dostanou například do ochranné doby. Ochranná doba znamená, že to je například těhotenství nebo je to mateřská dovolená nebo otcovská dovolená ve výpovědní době, tam chybí právě provazba na § 53 odst. 2 zákoníku práce. Vazba na platnosti výpovědi na vznik nároku na starobní důchod je s ohledem na jeho plovoucí výši pro zaměstnavatele velmi obtížně aplikovatelná. Díky tomuto návrhu se opravdu dostanou zaměstnavatelé při výpočtu starobního důchodu nebo při prokazování České správě sociálního zabezpečení do komplikací.
Návrh taktéž není v souladu s unijním právem. Není zohledněn požadavek směrnice Evropské unie právě o transparentních a předvídatelných pracovních podmínkách, který stanoví, že pokud zaměstnanec požádá o uvedení důvodu, je zaměstnavatel povinen bezodkladně důvod výpovědi písemně uvést. Je třeba dopracovat obdobně, jako to bylo například u dohod, u § 77 odst. 7 zákoníku práce. Dohody, víme, že se tady měnily v Poslanecké sněmovně celkem třikrát. Potom s ohledem na znění směrnice nesmí být důvodem výpovědi samozřejmě diskriminace zaměstnance z hlediska, já nevím, věku, rasy, vyznání, pohlaví, péče o rodinu a tak dále, ani skutečnost, že se zaměstnanec domáhal svých zákonných práv, to znamená, práva na informace, práva na včasné rozvržení pracovní doby, úpravu pracovní doby nebo práce na dálku v tuto chvíli, práva na třeba čerpání mateřské, rodičovské, otcovské dovolené, práva na péči o blízkou osobu nebo práva na svůj vlastní osobní rozvoj. V obou výše uvedených bodech se obrací u soudu důkazní břemeno a naopak zaměstnavatel musí prokázat řádný důvod výpovědi.
Taktéž například v § 67 je výše odstupného konstituovaná rovněž dle výpovědního důvodu, není jasné, jakou výši má tedy předkladatel na mysli, protože když vy tady říkáte dvakrát tři měsíce, tak výpovědní lhůta je v tuto chvíli zákonem daná na dva měsíce, takže tam je dvakrát třeba dva měsíce u asi některých, pokud to nebudete měnit samozřejmě, i tady toto.
Co se týká ohrožené skupiny zaměstnanců, tak tam skutečně například statisticky u Úřadu práce vidíte, že jsou těžce zaměstnatelní ti, kteří svou práci ukončili v pětapadesáti letech a více, takže tam je to riziko velmi velké. Ohrozily by se též skupiny zaměstnanců, což jsou například starší lidé v předdůchodovém věku nebo matky s malými dětmi.
Takže my jsme v tuto chvíli jednoznačně proti. Já bych chtěl tady na mikrofon říct, že bych chtěl pochválit Ministerstvo práce a sociálních věcí, protože ta flexinovela je velmi dobrá, je... My nemáme žádný problém s žádným z těch bodů. Budeme mít jenom jeden malý pozměňovací návrh, aby se zkrátila lhůta ze čtyř na tři měsíce, respektive z osmi na šest měsíců, ale to je vše. Jinak ta flexinovela je opravdu prodiskutovaná se všemi. ***
