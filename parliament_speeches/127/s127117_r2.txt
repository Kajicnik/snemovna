File: s127117.htm
Anchor: r2
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Děkuji vám za slovo, vážený pane místopředsedo. Vážené dámy, vážení pánové, vážení páni ministři, moje interpelace cílí na to, abych se dozvěděl od pana ministra, proč vlastně, nebo kdy bude obnoveno výběrové řízení, nebo znovu zahájeno výběrové řízení na post ředitele, respektive ředitelky Probační mediační služby České republiky? Tato pozice není obsazena už pomalu, jestli dobře počítám čtvrt roku. Vím, že výběrové řízení proběhlo někdy v prosinci, nicméně přestože se ho zúčastnili aspoň dle informací, které máme, relevantní kandidáti, bylo jich poměrně dost, tak nikdo vybrán nebyl, což je samozřejmě právo ministra spravedlnosti. Nicméně tato instituce nebo organizace se nachází dlouhodobě v určité krizi, to jsou, o tom jsem tady hovořil již několikrát, pan ministr, věřím tomu, že si je toho vědom, a už je to skutečně čtvrt roku. Takže mě zajímá, kdy se plánuje další kolo výběrového řízení, a kdy je tedy jakýsi předpoklad, že by toto místo mohlo být konečně obsazeno? A jakkoliv vím, že momentálně zastupuje neobsazené místo nebo místo po bývalé ředitelce pověřený náměstek, tak tento stav určitě není žádoucí, takže tuhletu informaci bych od pana ministra rád získal a v souvislosti s tím také, zdali s nástupem nového ředitele či ředitelky uvažuje o nějaké nové koncepci této služby? Protože se tato služba bude potýkat kromě těch problémů, se kterými momentálně zápasí, tak se bude potýkat s řadou nových výzev, které spočívají v tom, že s nástupem vlastně nového trestního zákoníku, respektive úpravami, bude mít daleko více práce s dohledem nad výkonem alternativních trestů.
A já předpokládám, že je zamýšleno, že od nového ředitele, že se postaví k tomu nějak nově, koncepčně a že i ministerstvo spravedlnosti mu bude klást nějaké nové úkoly v tomto smyslu. Děkuji za písemnou odpověď.

