File: s127191.htm
Anchor: r10
Date: 27. schůze, 21. ledna 2025
Speaker: Poslanec Michal Zuna

Speech:
Poslanec Michal Zuna: Já vám děkuju za slovo. Já na některé z těch připomínek nebo dotazů tak určitě zareaguji, jen začnu vymezením, že je mi tady občas vkládáno něco do úst, co jsem neřekl. Já tím začnu - to byla, myslím, paní kolegyně Pastuchová - že jsem mluvil o relokaci zaměstnanců, kterým je šedesát let. Já jsem o tom mluvil obecně, že to je možnost, pokud třeba - a teď tedy aby zazněl nějaký konkrétní příklad - někdo, komu je dvacet osm, třicet osm nebo čtyřicet osm, dostane takovouto výpověď, má rezervu, má těch šest mezd a může o tom zvažovat jako o jedné z variant. To není přece, že musí, nebo že každému, komu je šedesát, že se musí někam relokovat. Je to prostě varianta, která z mého pohledu pomůže flexibilitě pracovního trhu.
Zároveň tedy na to navážu, i těch lokalit, ať už je to Praha, nebo jiná oblast, právě pokud někdo například v těch osmadvaceti - a je z Ústí nad Labem - dostane výpověď a už třeba od svých dvaceti přemýšlí o tom, že by pracoval v nějakém větším městě, v nějakém jiném krajském městě - ono je to jedno, jestli je to větší nebo stejně velké město - tak tento nástroj mu k tomu v rámci těch ekonomických možností může pomoct. ***
