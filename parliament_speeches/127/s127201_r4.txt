File: s127201.htm
Anchor: r4
Date: 27. schůze, 21. ledna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane předsedající. Já k tomu druhému pozměňovacímu návrhu... On by možná byl nekonfliktní, kdyby byl podobný, jako je to u taxíků. U taxíků je výjimka, že nemusí být sedačky, ale je to omezeno, že to musí být v obci. Promiňte mi, ale tady vy máte 50 kilometrů a nemáte omezeno, že by to bylo v obci. Tu se jedná o bezpečnost dětí, protože ta poptávková doprava může vést i po dálnici, tak ta představa, že po dálnici někdo poveze dítě bez sedačky, je úplně pro mě docela problematická v případě, byť náhlého, brzdění je to problém. Kdybyste se inspiroval tím, jak je to pro taxíky, že je to v té obci, tak to by ještě bylo řešení. Tady nemáte žádné omezení, to znamená, můžete mít dítě bez sedačky i mimo obec, i na dálnici. Máte to omezeno pouze vzdáleností 50 kilometrů. To je věc, ke které jsem se chtěla vyjádřit. Já jsem čekala, jestli tento pozměňovací návrh načtete, či nikoliv, takže zvažte opravdu... V principu to není špatně, ale tím, že jste to omezili pouze tou vzdáleností, umožňujete to, že to bude... ta přeprava nebude zcela bezpečná, což si myslím, že nebyl váš záměr, ano? Ale bohužel takto vyzněl. Já jsem si dala současné znění, nové znění, já jsem se na to podívala ještě dneska a jenom upozorňuju na to, že tak, jak je to napsáno, tak je to tento problém. Děkuji za pozornost.

