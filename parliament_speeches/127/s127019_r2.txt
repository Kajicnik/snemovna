File: s127019.htm
Anchor: r2
Date: 27. schůze, 21. ledna 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážená paní předsedající, děkuji za slovo. Vážené dámy a pánové, já si dovolím navrhnout nový bod programu, který má název: Jaký má tato vláda návrh řešení současného poklesu porodnosti a plodnosti v České republice, a žádal bych o zařazení tohoto bodu dnes jako prvního na pořadu jednání po pevně zařazených bodech.
Já se pokusím teďka aspoň krátce shrnout tu problematiku, protože ona je samozřejmě nesmírně košatá, komplexní a složitá, a v podstatě bych řekl, že se jí nevěnovalo dostatečné pozornosti, protože z mého pohledu je sice mimořádně důležitá - a pokud tady náš pan předseda hovořil o tom, že naše civilizace nebo společnost má několik sebedestrukčních prvků, tak tento považuju za jeden z nejvýznamnějších.
Jenom tady zmíním to, že vlastně porodnost či úhrnná plodnost, což je hodnota přepočítaná na jednu ženu v počtu narozených dětí, neklesá jenom teď, ona klesá dlouhodobě. To je takové, jak bych řekl, pozadí, které se odehrává někdy z přelomu sedmdesátých a osmdesátých let minulého století ve všech rozvinutých zemích. Ale v současné době došlo ke zlomu, který se odehrál na přelomu roku 2021 a 2022, kdy dochází k prudkému poklesu porodnosti a plodnosti cirka o 10 procent každý rok, takže jsme klesli z nějaké hodnoty 1,83 v roce 2021 na hodnotu 1,62 v roce 2022, 1,46 v roce 2023 a podle mých informací v roce 2024 to bude něco kolem 1,3.
Samozřejmě je strašně a nesmírně složité a náročné přijít na to, co je vlastně příčinou tohoto poklesu. S první teorií přišel pan doktor Fürst, který pracuje na Přírodovědné fakultě Palackého univerzity v Olomouci, který statistickým šetřením přišel k závěru, že tento pokles nějakým způsobem má souvislost, to znamená, že koreluje s proticovidovou vakcinací. Důvodem jeho uvažování a podezření bylo to, že vlastně ten pokles nastal náhle na přelomu roku 2021 a 2022, a vlastně těch devět měsíců od početí mělo jakousi koincidenci časovou vlastně s masivním nástupem proticovidové vakcinace.
Ale říkám, je to hypotéza nebo jedna z hypotéz, protože na to pak samozřejmě reagovali další odborníci, kteří přišli s jinou teorií, a byli to odborníci z Národního institutu pro výzkum socioekonomických dopadů nemocí a systémových rizik, takzvaného SYRI, kteří přišli s teorií, že vlastně rodičky odkládaly těhotenství, to znamená ty vakcinované rodičky odkládaly těhotenství z důvodu obav, jaké by vlastně ta vakcinace mohla mít (důsledky?) na počaté potomky, a pak to následovalo u těchto osob obavou z následků války na Ukrajině.
Přiznám se, že tato druhá hypotéza mně trošku připadá méně pravděpodobná než ta předchozí, a samozřejmě je tu další hypotéza, a to ta, že z důvodu vládnutí současné vlády, a samozřejmě i dopadů té války, se zhoršila významně ekonomická situace našich občanů, zvýšila se inflace, zvýšily se ceny, zvýšila se ekonomická nejistota, a že prostě populace na to zareagovala tímto způsobem, tím poklesem. Nicméně vlastně válka začala až v únoru 2022, takže tam není ta časová koincidence s tím, kdy vlastně ty ženy, které počaly dítě nebo u nich bylo počato dítě, tak vlastně to předcházelo o mnoho měsíců té válce na Ukrajině, takže to vysvětlení také tam úplně nesedí.
Nicméně chtěl jsem tím říct, že ta problematika je nesmírně důležitá, složitá a je třeba se jí zabývat. Já jsem, abych pravdu řekl, zatím od vlády neslyšel nějaké hluboké úvahy nebo nějaké hluboké šetření jsem neviděl, které by tu problematiku analyzovalo a navrhlo patřičné řešení, protože samozřejmě pokud ten trend bude pokračovat, tak si založíme na velké problémy hlavně v dohledné budoucnosti, kdy nám tyto děti budou chybět, a ohrozí to samozřejmě stabilitu důchodového systému - o tom jsme se tady bavili, vlastně to byla doba, kdy já jsem začal s touto problematikou vystupovat - a nejenom důchodového systému. Ohrozí to problematiku sociálního systému, zdravotního systému, samozřejmě bude hodně, jak bych řekl, seniorní populace, takže ta bude vyžadovat mnoho zdravotní péče a bude nedostatek lékařů, protože ti lékaři prostě nebudou, a zdravotníci, nejenom lékaři, ale všichni zdravotníci, nebo kteří poskytují tu zdravotní péči. Nebudou samozřejmě pracovníci, hlavně kvalifikovaní. Řešení pomocí migrace, ještě ke všemu neorganizované a nelegální, mně připadá jako dosti zoufalé, protože nedovedu si představit, že tito lidé budou schopni vykonávat ta kvalifikovaná zaměstnání z těchto kulturních okruhů.
Takže chtěl jsem na to upozornit i z toho důvodu, že si myslím, že tato problematika bude nabývat na významu a budou se jí muset zabývat i následující vlády. A pokud ji nevyřešíme, tak si myslím, že se dostaneme do vážných nejenom ekonomických problémů, ale společenských i bezpečnostních. Děkuji vám za pozornost. ***
