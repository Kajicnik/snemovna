File: s127249.htm
Anchor: r8
Date: 27. schůze, 21. ledna 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Děkuji za slovo. Vážený pane místopředsedo, vážené kolegyně, vážení kolegové, chtěl bych vám představit návrh zákona o řízení a kontrole veřejných financí. Podstatou tohoto návrhu je nahrazení zákona o finanční kontrole novou právní úpravou, která má za cíl modernizaci, zjednodušení a zefektivnění řízení a kontroly veřejných financí. Funkční pravidla institutu jsou ze současného zákona převzaty, případně v dílčích částech upraveny, nefunkční nebo chybějící jsou do zákona nově upraveny.
Mezi hlavní nedostatky stávajícího zákona o finanční kontrole patří úprava řídící kontroly, která nezakládá jasná práva a povinnosti konkrétních osob, stanovení rigidních postupů řídící kontroly, které jsou v malé organizaci nepřiměřené a nehospodárné, zatímco ve velké organizaci zpravidla formalistní a oddělené od reálných rozhodovacích procesů, nedostatečná procesní úprava interního auditu včetně povinností interního auditora a práv auditovaných osob, možnost, nikoliv povinnost, postupovat při výkonu interního auditu podle mezinárodních standardů, množství nenormativních ustanovení metodického charakteru způsobující nepřehlednost právní úpravy.
Proto na to reagujeme tímto návrhem zákona a upravujeme zejména základní zásady pro nakládání s veřejnými prostředky pro všechny osoby, které se na nakládání s veřejnými prostředky podílí, jednoznačnou odpovědnost a konkrétní povinnosti při nakládání s veřejnými prostředky, požadavky na přiměřený a účinný vnitřní kontrolní systém a pravidla řídící kontroly, pravidla a postup pro interní audit, povinnost koordinace a spolupráce kontrolních orgánů při plánování kontrol a přebírání výsledků kontrol tam, kde je to možné, a dále pravidla pro vyhodnocování funkčnosti navrhovaného systému.
Tyto změny sledují jeden cíl, a to přispět k zajištění větší míry ochrany veřejných prostředků a zároveň ke zjednodušení a zefektivnění systému řízení a kontroly veřejných financí, tedy i ke snížení administrativní a kontrolní zátěže. Předpokládá se, že navrhovaná právní úprava by nabyla platnost 1. ledna 2026 a účinnost 1. ledna 2027. Ale protože se blížíme ke konci našeho volebního období, tak potom v rozpravě navrhnu zkrácení lhůty mezi prvním a druhým čtením na 30 dnů. Děkuji za pozornost.

