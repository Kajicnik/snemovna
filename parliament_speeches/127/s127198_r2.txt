File: s127198.htm
Anchor: r2
Date: 27. schůze, 21. ledna 2025
Speaker: Poslanec Petr Sadovský

Speech:
Poslanec Petr Sadovský: Děkuji, pane předsedající. Pane ministře, kolegyně, kolegové, přicházím jenom s krátkým pozměňovacím návrhem, který upravuje vydávání registračních značek. Je to takzvaná přenositelnost registrační značky již vydané. To znamená, že se to nevztahuje na klasickou značku, která je na přání, takzvané víajpíčko, ale týká se to espézetek, které mají osoby, kdo si... třeba si na tu značku zvykl nebo je na ni nějakým způsobem navázán a je to prokonzultováno samozřejmě i s odborem dopravy.
Ta změna je, že na základě žádosti vlastníka silničního vozidla lze registrační značku přidělenou k tomuto silničnímu vozidlu přidělit i k jinému silničnímu vozidlu, jehož žadatelem je vlastník. Podmínky tam budou stejné, jako jsou u značky na přání. To znamená, že pokud nemá vlastník jiné vozidlo, tak bude obec s rozšířenou působností držet tu espézetku samozřejmě šest měsíců, stejně jako to je u klasické značky.
Co se týče poplatků, je tam samozřejmě... poplatky jsou nastaveny daleko výhodněji než u těch víajpíčkových. To znamená, že rezervace přenositelné značky činí 300 korun, přidělení registrační značky na jiné vozidlo ve vlastnictví žadatele 50 korun a přidělení espézetky z rezervace 800 korun. V případě nového majitele vozidla přidělení nové registrační značky jako přepis nebo registrace 800 korun. Je to i z důvodu toho, že se... jak tady mluvil pan ministr o snižování nákladů, tak je pravděpodobné, že se ušetří i spousta peněz při ražení nových espézetek a bude to, jak tady říkal, že budeme ekonomičtější a efektivnější.
Když to shrnu, tak pozměňovací návrh přichází se zakotvením mechanismu přenosu registračních značek na žádost vlastníka silničního vozidla na jiné vozidlo, jehož žadatelem je vlastník, jde-li o kategorie vozidel M, N, O a L a v rámci vozidel stejného druhu. Současně ukládá povinnost obecnímu úřadu s rozšířenou působností rezervovat značku po dobu šesti měsíců v případě, kdy vlastník sice požádá o její přenos, nicméně nepožádá o její přidělení ke konkrétnímu jím vlastněnému vozidlu. Pro tyto případy se rozšiřuje katalog poplatků v zákoně o správních poplatcích za provedení úkonů správního orgánu. Poplatky jsou stanoveny ve standardní výši, která odpovídá složitosti a časové náročnosti úkonů.
Je to opravdu jenom drobnost, která ušetří spoustě lidem spoustu starostí a těm občanům vychází vstříc. Zátěž na finance je minimální, spíš bychom měli jako stát ušetřit, proto bych vás rád požádal při schvalování o to, abychom tento zákon podpořili, pane ministře. Děkuji.

