File: s127271.htm
Anchor: r8
Date: 27. schůze, 21. ledna 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Děkuji za slovo, paní předsedkyně. Tak já nejdřív připomenu, co je vlastně Green Deal. Nebo se taky říká zelená evropská dohoda. Je to nějaký strategický plán Evropské unie z roku 2019.
Naše vláda byla jmenována 17. prosince 2021, více než dva roky po schválení Green Dealu neboli evropské zelené dohody. A součástí opatření pro snížení emisí CO2 je i ten systém obchodování s emisními povolenkami ETS 1 a ETS 2. Je to vlastně velmi obsáhlá legislativa v oblasti dekarbonizace, která je reálně mimo působnost Ministerstva financí. Naprostá většina legislativy patří podle kompetenčního zákona buď do působnosti MPO, Ministerstva průmyslu a obchodu, nebo Ministerstva životního prostředí. Například směrnice zavádějící to EU ETS 2 patří do kompetence Ministerstva životního prostředí.
Nicméně Ministerstvo financí činí aktivní kroky na zmírnění negativních dopadů, které z legislativy v rámci Green Dealu vyplývají, a hledá v tomto smyslu podporu jiných členských států Evropské unie. Na posledním ECOFINu, to bylo 21. ledna, polské předsednictví zařadilo bod Konkurenceschopnost Evropy a požádalo dopředu dopisem, aby jednotlivé členské státy navrhly možná opatření v této oblasti. Já jsem aktivně vystoupil s poměrně obsáhlým stanoviskem, kdy jsem ostatním ministrům financí a ostatním členským státům navrhl, abychom zrušili zákaz spalovacích motorů a minimálně odložili implementaci systému ETS 2, protože když to odložíme, máme šanci na to, abychom to případně zrušili, potřebujeme více času na získání většiny. ***
