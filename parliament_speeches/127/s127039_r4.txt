File: s127039.htm
Anchor: r4
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážené dámy, vážení pánové, já bych rád představil své pozměňovací návrhy, jejichž cílem je zprůhlednit volební kampaně v České republice. Jde o dva pozměňovací návrhy.
V prvním pozměňovacím návrhu navrhuji rozšířit transparentní bankovní účty politických stran tak, abychom neměli jenom transparentní účty pro volební kampaně, ale tak, abychom zprůhlednili i ty výdajové toky peněz, které jsou mimo režim volební kampaně, to znamená, jsou před ní nebo nejsou započitatelné do volební kampaně, ovšem s některými výjimkami, a to tam, kde by to bylo neproveditelné, nepraktické nebo třeba na úkor práv zaměstnanců, takže v tom návrhu je to ošetřeno tím, že by se nevztahoval na případy členských příspěvků a úroků z vkladů, protože zatím banky dneska neumožňují dobře úročené termínované vklady, které by byly ve formě transparentního účtu. Zároveň Piráti navrhují snížení hranice pro členský příspěvek z 50 000 korun na 5 000 korun. To znamená, tato výjimka, která v praxi byla zneužívána právě na rozkládání několika darů na menší částky tak, aby se vyhnuli povinnosti evidence ti dárci, kteří nechtěli být uvedeni, tak by byla mnohem hůře zneužitelná.
Druhý pozměňovací návrh se týká také problematiky transparentnosti volební kampaně, a to v podobě jejího provedení na internetových platformách. My dneska žijeme v době, kdy internetové platformy pokrývají velkou část volebních kampaní, a setkáváme se s tím, že místo skutečných lidí, se kterými bychom komunikovali, sdíleli s nimi názory, poslouchali je a naopak měli možnost k nim předat naše sdělení, tak místo toho vystupují v těch internetových diskusích falešné účty. Viděli jsme příklady zneužití těchto falešných účtů například v Rumunsku a bohužel ty platformy nedělají téměř nic, aby se tato situace řešila. To znamená, pokud chceme zachovat férovost voleb, pokud se chceme vyhnout riziku toho, že někdo přijde a přes on-line platformy jednoduchým způsobem - a fejkové účty - ovládne celou tu volební diskusi, tak s tím samozřejmě musíme něco dělat, protože riziko pro demokracii je to obrovské.
To, co navrhuji já v našem návrhu, je, abychom stanovili povinnost, aby každá politická strana, kandidát a osoba, která vystupuje v kampani, stejně tak jako podnikatel, který v rámci své podnikatelské činnosti se účastní volební kampaně na velmi velké platformě, to znamená X nebo Facebook a podobně, tak aby vystupovali pouze s autentickými účty, to znamená v situaci, kdy jeden účet je propojen s fyzickou osobou, a nevystupují tam, jako že nějací lidé, kteří jsou ve skutečnosti fiktivně vytvořené účty, které nejsou žádným způsobem ověřeny. Ale té platformě to vyhovuje, protože ono to generuje zájem, ono to generuje konflikt, ona má víc peněz z reklamy, takže nemá důvod, proč by to nějak řešila, ale samozřejmě kvalita té služby potom pro normálního člověka je mizerná a samozřejmě to zasahuje i do svobody projevu, protože místo toho, aby probíhala normální výměna názorů normálních lidí, tak tam vystupují automaty, které si cosi dopisují v zájmu, aby za peníze zmanipulovaly tu volební kampaň. Takže takovou demokracii určitě nechceme.
Za druhé tam navrhuji, aby každý občan měl větší práva, když se pohybuje na této velmi velké platformě, jako je Facebook nebo X, aby měl možnost si zapnout autentický režim, v rámci kterého mu budou zobrazovány v době voleb pouze ty příspěvky, komentáře a ten obsah, který je tímto způsobem ověřen. Není to povinnost, je to možnost, protože člověk, velká část lidí prostě nechce být zahlcena těmito falešnými účty, které nechávají digitální platformy působit a nic s tím nedělají. My jsme to viděli. Viděli jsme to třeba na tom Rumunsku. Tam se hovoří o nějakých 20 000 účtech. Jsou to samozřejmě různé techniky. Někdy rozdávají peníze za to, když někdo natočí video. Tak to je tak na hraně, ale v některých případech je to prostě tvrdé použití falešných účtů a tam to v pořádku není. Měly by existovat proti tomu nějaké možnosti ochrany normálních lidí, které o tento fejkový obsah nemají zájem. ***
