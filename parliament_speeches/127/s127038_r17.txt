File: s127038.htm
Anchor: r17
Date: 27. schůze, 21. ledna 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Ještě jednou děkuji za slovo. Dobrý večer, dámy a pánové, k vládnímu návrhu zákona o volebních kampaních, druhému čtení. Tento předložený návrh byl uveden v prvním čtení, a proto lze stručně shrnout, že přináší modernizaci a sjednocení právní úpravy volebních kampaní, která je dosud upravena v zákonech upravujících jednotlivé typy voleb. Po vzoru přijatého zákona o správě voleb se navrhuje problematiku volebních kampaní upravit v jednom specializovaném zákoně, a to proto, že většina pravidel volebních kampaní bude shodná pro všechny typy voleb s odůvodněnými výjimkami pro komunální volby. Vymezuje se především, že volební kampaň začíná nejdříve 150 dnů před uplynutím volebního období, tedy nebude moci být excesivně prodloužena brzkým vyhlášením voleb, jak k tomu došlo v minulosti.
Navrhuje se chránit poctivost volební kampaně zavedením postihu zveřejňování zjevně nepravdivých nebo hrubě urážlivých informací o kandidujících subjektech, přičemž takové jednání bude nově přestupkem. Posiluje se ochrana volebních kampaní před vměšováním ze strany subjektů z cizích zemí, zejména těch s nedemokratickými režimy. Proto fyzické osoby, které nejsou občany Evropské unie, a právnické osoby sídlící mimo Evropskou unii, nebudou moci vystupovat jako registrované třetí osoby ani nebudou moci poskytovat kandidujícím subjektům dary a další plnění. Výše limitů pro výdaje ve volební kampani zůstávají zachovány s tou změnou, že pro volby do Senátu bude stanoven společný limit pro všechny volební obvody, zatímco dosud je limit stanoven pro každý jednotlivý volební obvod.
V zájmu snížení administrativní zátěže se navrhuje zjednodušení plnění informačních povinností včetně elektronizace souvisejících procesů. Účinnost zákona je navržena k 1. lednu 2026, kdy nabyde účinnosti také zákon o správě voleb. Návrh zákona již projednal ústavně-právní výbor, který jej doporučil schválit. Děkuji za pozornost. ***
