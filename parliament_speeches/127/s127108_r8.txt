File: s127108.htm
Anchor: r8
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuji za otázku, vážená paní poslankyně. Samozřejmě předseda vlády musí být schopen nějak odpovědět na všechno, pokud jsou ty dotazy příliš odborné a specifické, tak je to samozřejmě složitější. Když se to týká ale školství a konkurenceschopnosti, tak to je téma, které musí zajímat nás všechny, s tím já s vámi souhlasím a je to téma, kterému se sám snažím hodně věnovat.
O mně je známo, že nejsem spokojen s tím, jak vypadá český vzdělávací systém, nejsem spokojen s tím, co se děti učí na školách. Jsem rád, že se to mění. Na můj vkus to jde moc pomalu, ale to české školské prostředí je docela konzervativní. To nemyslím v politickém smyslu, ale tak jako přirozeně, takže není úplně jednoduché všechny ty aktéry o něčem přesvědčit. Co se týká konkurenceschopnosti českých studentů na mezinárodní úrovni, to je hodně komplexní téma. Já se jen mohu opřít o nějaké výzkumy, které byly dělány například podle indexu prosperity České republiky, což je společný výzkum  České spořitelny, datového portálu Evropa v datech a Sociologického ústavu Akademie věd, byla kvalita českého vzdělávání a výzkumu v roce 2024 hodnocena jako čtrnáctá nejvyšší v Evropské unii, tedy někde v polovině. Nejlepších výsledků dosahují severské země, to víme, Švédsko, Finsko. Taky trošku platí, že státy s vyšší kvalitou vzdělání mají i vyšší výdaje v poměru k HDP. Česko tady taky není na tom tak špatně, 4,9 procenta HDP je mírně nad průměrem Evropské unie, který je teď 4,8.
A k tomu bych ale řekl, že Česká republika je jedna z mála zemí, aniž bych to teď nějak hodnotil, na světě, která poskytuje bezplatné vzdělání prakticky na všech úrovních a platí je z veřejných rozpočtů. Zároveň máme problém, ten se taky v té veřejné debatě někdy ne úplně dostatečně přiznává, že máme velmi malý podíl vysokoškolsky vzdělaných lidí v populaci a bohužel se to netýká jenom třeba mé generace, ale týká se to i lidí ve věku 25 až 34 let, kde jsme na čtvrtém nejhorším místě v Evropské unii. Což si myslím, že nás určitě nemůže nechat i vzhledem k tomu, jak se vyvíjí pracovní trh, jak se vyvíjí požadavky zaměstnavatelů, konkurence - ne, nemůže nás to nechat chladnými. ***
