File: s127058.htm
Anchor: r8
Date: 27. schůze, 21. ledna 2025
Speaker: Místopředseda PSP Jan Skopeček

Speech:
Místopředseda PSP Jan Skopeček: Děkuju pěkně. Já jsem chtěl reagovat na připomínku paní profesorky Válkové, která reagovala na naši kolegyni Janu Bačíkovou. Já jsem se jí chtěl zastat v tom směru, že jsme ve třetím čtení, paní kolegyně své pozměňovací návrhy přednesla a vysvětlila ve druhém čtení, a to, jak bude hlasovat, také možná záleží na tom, jestli ty pozměňovací návrhy budou přijaty, nebo ne, čili to se mi zdálo zbytečné.
Chtěl jsem se jí zastat i v tom směru, že si myslím, že to pojmenovala nejlépe, jak to tady zatím v Poslanecké sněmovně bylo. Podívejte se na evropskou ekonomiku, podívejte se, kolik třeba evropských firem je v deseti největších firmách světa. Nenajdete tam ani jednu - zato jsou tam všechno firmy ze Spojených států, a když se podíváte několik let zpátky, tak tam byly čínské firmy, možná Saúdská Arábie nebo podobné regiony - žádná firma.
V Evropské unii prostě chybí firmám podnikavost, drajv, schopnost pro inovace a my tu řešíme tuhletu věc. Máte pocit, že tímto způsobem, když to přijmeme, skutečně posuneme tu nekonkurenceschopnou Evropu, která ztrácí oproti těm ekonomickým centrům světa, alespoň o milimetr blíž k těm Spojeným státům nebo k těm výkonnějším ekonomikám? Samozřejmě že ne. Evropská unie dlouhé roky řeší zástupná témata, která nejsou důležitá pro to, jak se nám v Evropě bude dařit, jak budeme bohatí, jak bude růst životní úroveň. Místo toho se řeší tyto kulturní a hodnotové věci, které nikam nevedou. My potřebujeme evropskou ekonomiku rozhýbat, potřebujeme evropským firmám uvolnit ruce, zbavit je regulací, aby byly konečně konkurenceschopné vůči ostatnímu světu, a tímto návrhem jejich konkurenceschopnost neposuneme ani o milimetr. Řešíme věci, které vůbec nepotřebujeme. (Potlesk zprava.)

