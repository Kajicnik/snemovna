File: s127185.htm
Anchor: r10
Date: 27. schůze, 21. ledna 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Děkuji, dobrý večer. Vážený pane místopředsedo, já budu velmi stručný, protože je to novela zákoníku, kterou jsem tady velmi podrobně uváděl při projednávání v prvním čtení.
Tato novela zákoníku práce je pracovně nazývaná jako flexi novela. Upravuje tam celou řadu ustanovení, jako je možnost prodloužení doby zkušební, nebo například upravuje záležitosti, jako je například doručení výpovědi k datu, kdy je tato výpověď doručena, a nikoliv až následujícího dne v měsíci, to znamená, efektivně zrychluje tyto lhůty.
Zároveň také třeba posiluje práva na straně rodičů, kteří jsou na mateřské, rodičovské dovolené. Pokud se vrací do dvou let věku dítěte, tak jim zaměstnavatel musí nikoliv jenom garantovat místo u své osoby coby zaměstnavatele, ale to konkrétní pracovní místo. To znamená, odcházel-li někdo například z pozice hlavní účetní, tak pokud se vrací do dvou let věku, má opravdu nárok na to, vrátit se přímo na tu danou, konkrétní pozici.
Dále řešíme některé dlouholeté, já bych řekl, nesmyslné věci, jako je například to, že rodič, který je na rodičovské, nemohl vykonávat stejnou práci a museli jsme se tvářit nebo ten systém se tvářil, že dělá v uvozovkách něco úplně jiného, pokud pracoval na dohodu, takže tyto věci v tom systému narovnáváme.
Avizuju, že také budu předkládat ještě tři pozměňovací návrhy, z nichž ten jeden je naprosto zásadní - a už byl avizován v posledních zhruba dvou měsících - a týká se redesignu podpory v nezaměstnanosti. To následně ještě podrobněji představím. Tolik asi velmi stručně na úvod a děkuji za pozornost. ***
