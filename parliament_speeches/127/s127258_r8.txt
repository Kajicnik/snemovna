File: s127258.htm
Anchor: r8
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Děkuji, pane poslanče, za vaši interpelaci, rád vám odpovím. Odpovím vám tak, že uvedu i konkrétní čísla a fakta, abychom se tady zbytečně nestrašili.
Za prvé bych chtěl říct, že, a to určitě víte, jenom připomenu, že nelegální migrace není jenom problém Evropy. Netvařme se tak, podívejme se, co se děje ve Spojených státech, a Evropa samozřejmě je jedním z cílů nelegální migrace, a proto je také potřeba hledat cesty a postupy, jak nelegální migraci řešit. A to nemůže udělat jeden stát. A určitě, kdybychom se tady uzavřeli, tak by to pro otevřenou ekonomiku nebylo, jakou má Česká republika, nebylo nic dobrého. Ale to, že ten problém řešit musíme, je nutné, a proto se ho snažíme řešit na evropské úrovni, a poučit se i z těch chyb, které se udělaly při migrační krizi v roce 2015. Pakt o migraci a azylu se snažil některé ty nedostatky napravit, přináší lepší ochranu hranic, například prostřednictvím povinného screeningu všech migrantů před překročením hranice, přináší další zrychlující věci, a tak dál, a tak dál. Ale, to byl důvod, proč ho naše vláda neodmítla, současně není dostatečný .A to je také důvod, proč Česká republika, a já se osobně účastním těch jednání na úrovni šéfů států a vlád, patří spolu s Dánskem, Rakouskem nebo Itálií k těm, kteří se snaží přijít s radikálnějším, jasnějším, rychlejším, víc funkčním řešením. Naši skupinu, a to považuji za úspěch, dnes podporuje většina členských států, což je dobře. Účastním se pravidelných jednání této skupiny před Evropskou radou, kde se už jich účastní zástupci Evropské komise, paní předsedkyně, a posunujeme se dál. Povedlo se nám tyto věci prosadit do strategické agendy Evropské unie, tedy do jakéhosi programového prohlášení, a komise v březnu navrhne novou úpravu nucených návratů nelegálních migrantů, což je jeden z největších problémů. Zde trváme na tom, aby bylo možné se inspirovat například v Itálii, která začala provozovat centrum v Albánii a tak podobně. Chceme a pracujeme na změně konceptu bezpečných zemí, aby bylo snazší nelegální migranty navracet do třetích zemí. I tady komise připraví návrh řešení právě na základě našeho tlaku, našeho konkrétního tlaku, našich návrhů a našeho řešení.
Ale teď fakta, a ne strašení o migračním paktu. Tak jste říkali, přijme se migrační pakt, a co se stane? Na středomořské trase se snížil počet nelegální migrace o 60 procent ve srovnání let 2023, 2024, na západobalkánské trase vidíme pokles až o 80 procent, a to je díky přijímaným řešením, díky konkrétní spolupráci se třetími zeměmi, díky krokům, které děláme. ***
