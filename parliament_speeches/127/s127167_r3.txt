File: s127167.htm
Anchor: r3
Date: 27. schůze, 21. ledna 2025
Speaker: Poslanec Robert Králíček

Speech:
Poslanec Robert Králíček: Vážená paní předsedající, vážená paní ministryně, pane ministře, kolegyně, kolegové, já chci navázat na to, co jsem říkal dnes na naší tiskové konferenci. Rád bych totiž navrhl bod s názvem Bezpečnostní rizika digitalizace stavebního řízení. Když jsem včera četl odhalení Mladé fronty DNES o kolosální díře v bezpečnostním systému stavebního řízení, napadlo mě jediné slovo: amatérismus. Amatérismus těch, kteří projekt vedli, amatérismus bývalého ministra Bartoše a amatérismus premiéra Petra Fialy. Vraťme se ale na začátek.
Před rokem, v lednu 2024, jsem tady nejen já, ale také další moji kolegové upozorňovali na to, že digitalizace pod vedením kolegy Bartoše není dostatečně dobře připravena a měl by se její začátek odložit. Říkali jsme to také v únoru, březnu, dubnu, květnu a i v červnu. Nebyli jsme však vyslyšeni. Škoda, že vláda prostě opozici nenaslouchá. Možná kdyby to někdy udělala, nemuseli bychom zde navrhovat podobné body.
Pane premiére, opravdu vám i toto přijde jako maličkost, že se k tomu ani nevyjádříte? Opravdu vám zkolabované české stavebnictví nevadí? Desítky, možná až stovky projektů, které čekají na stavební povolení? Takhle se k těm platům jako v Německu ale nedostaneme. Digitalizace stavebního řízení byla problém od začátku a vy jste tomu přihlížel. Ivana Bartoše jste měl odvolat mnohem dříve a nyní dáváte hlavu do písku a mlčíte.
Když došlo k vyhazovu Ivana Bartoše z vlády, sedl na ministerstvo Petr Kulhánek, ke kterému mluvím také. S ním jsme napříč politickým spektrem začali pracovat na bypassu, který měl vyřešit špatnou digitalizaci stavebního řízení. Bylo nám slíbeno, že bude připraveno vše, bude tam spousta věcí a my jako opozice, která dokáže podpořit vládní návrhy, jsme v Poslanecké sněmovně tento zákon podpořili. Za několik týdnů poté se ale od ministra Kulhánka na jednání v Senátu dozvídáme, že je všechno jinak. To, co nám bylo slibováno, se nakonec nestihlo, neuskutečnilo. Nevím.
V Senátu ale už bylo jasné, že některé věci budou jinak. I proto jsme našim senátorům doporučili, aby bypass nakonec nepodpořili. Já bych to totiž udělal také. Kdybych ale věděl celou pravdu nejenom o tom, že pan ministr Kulhánek a jeho tým tu věc nestíhá, kdybych věděl celou pravdu o té bezpečnostní díře v původním návrhu Ivana Bartoše, tak bych nikdy bypass nepodpořil ani ve Sněmovně, dokud bychom nebyli přesvědčeni, že je to v pořádku, a myslím, že by se ke mně přidali kolegové napříč politickými stranami.
V mém navrhovaném bodu Bezpečnostní rizika digitalizace stavebního řízení bych rád dostal odpovědi na několik otázek. Za prvé, je již zadán audit na digitalizaci stavebního řízení? Za druhé, je zadána analýza na digitalizaci stavebního řízení? Za třetí, je již systém digitalizace stavebního řízení zkolaudován? A tak dále. Rád bych také požádal pana ministra a pana premiéra, aby nám doložili zprávu z NÚKIBu, protože bezpečnost osobních údajů uživatelů jakéhokoliv systému nebo programu by měla být pro každého priorita. Bohužel pro tuto vládu asi není. Pro tuto vládu je důležité, aby zakrývala svoje problémy a průšvihy. Pokud se totiž objeví, tak je klasicky hodí na nás, na ANO, jako to například v neděli dělal kolega Bartoš v Partii na CNN Prima News. Tam totiž strašně nadával na to, že za vše může Klára Dostálová, která to špatně připravila, a tak dále.
Takže bývalý pane ministře, posté si možná zapamatujte, že Klára Dostálová a MMR za stavební zákon získali ocenění zákon roku.
Nezapomeňme ale ani na premiéra Petra Fialu. Premiér, který má na starosti celkovou koordinaci vládních projektů, není také bez viny. V rámci digitalizace stavebního řízení udělal několik závažných chyb. Přehlížel nefunkčnost systému a nezasáhl včas. Tato nečinnost vede k dalším komplikacím a zdržováním projektů, což má negativní dopad na celou společnost. Jak je ale možné, že premiér neví o závažných problémech, které se v digitalizaci děly? Toto nevědomí svědčí o neschopnosti a nezodpovědnosti, kterou nemůžeme tolerovat. Už jsem o tom mluvil a řeknu to znovu. Toto celé, tento příběh, ve mně nechává dvě velké obavy. První je, že vláda, která přijde po té Fialově vládě, bude mít na MMR hodně práce, aby zabránila devastaci českého stavebnictví, a moje druhá, mnohem větší obava je taková, že možná Petr Fiala a Ivan Bartoš budou muset vysvětlovat toto pochybení nejen ve Sněmovně.
Prosím tedy, abychom společně napříč politickými stranami hlasovali o zařazení tohoto bodu. Naše odpovědnost je chránit naše občany a vysvětlovat jim, pokud se něco nepovede. Děkuji za podporu tohoto bodu a navrhuji ho jako první bod zítřejšího jednacího dne. Děkuji za pozornost.

