File: s127113.htm
Anchor: r6
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážená paní místopředsedkyně, pane premiére, já vás interpeluji kvůli kampani, která se jmenuje Česko informuje, vypadá tímto způsobem a vláda v ní plánuje utratit 34 milionů korun. Když pominu záležitosti, že příjemcem je agentura, ve které figuruje bývalý poslanec ODS pan Vidím, tak já považuji za podstatné, že 10 milionů z toho má jít na billboardovou kampaň a 1 milion korun má jít z peněz vlády, z peněz daňových poplatníků firmě MAFRA, velmi spojené s panem Babišem. A všechno je to celé načasované tak, že maximální objemy inzerce budou - kdy? No, v září, během voleb. Takže během voleb si bude vláda platit z peněz daňových poplatníků svoji vlastní propagaci.
A co je horší, je, že v rámci této propagace je jednak mizerná kvalita, takže vznikají takovéto posty na sociálních sítích, které mají třeba osm lajků, má to asi 160 sledujících, z toho 40 lidí, z  toho 40 sledujících jsou buď různé úřady, nebo politici vládní, takže nemá to prakticky žádný dopad na lidi. No, a často jsou tam i lživé informace, třeba tady máme zprávu o tom, že míst v dětských skupinách je dostatek. Zatímco když se podíváme na to, jak se o tom vyjadřují občané, tak kritizují a říkají úplně konkrétní případy, kde chybí kolik míst v dětských skupinách. Takže není to nic jiného než snaha vlády si za peníze daňových poplatníků udělat předvolební agitaci. A to já považuji za zcela nepřijatelné, neférové a narušující rovnost volební soutěže.

