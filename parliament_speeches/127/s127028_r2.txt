File: s127028.htm
Anchor: r2
Date: 27. schůze, 21. ledna 2025
Speaker: Poslanec Ivan Adamec

Speech:
Poslanec Ivan Adamec:: Děkuju, vážený pane místopředsedo. Kolegyně, kolegové, budu velmi stručný. My jsme se na hospodářském výboru zajímali (zabývali?) tímto návrhem zákona, protože bude mít velký dosah, řekl bych, do nákladů celé společnosti, a je to logické, protože kyberbezpečnost v současné době je něco, s čím se musíme nějakým způsobem vypořádat, a narazili jsme tam na několik problémů, které jsme řešili pozměňovacími návrhy. Musím říct, že si to zaslouží další pozornost, protože postupně jsme došli k závěru, že NÚKIB nám říká věci pod pláštíkem toho, že ztratí pravomoce, že prostě si to nepřeje, tak vlastně by měli rozhodovat úředníci o tom, co se bude kontrolovat, a to si myslím, že v demokratickém světě a demokratickém státě možné není.
Je potřeba říct, že tady vládnou politici, volení občané, kteří mají zodpovědnost vůči svým voličům, vůči národu, vůči celé zemi, a není možné, aby toto rozhodování, to zásadní rozhodování, se nahradilo rozhodováním úředníků. Myslím si, že tyto pokusy už tady kolikrát byly, urvat si víc pravomocí pro úřady. Je to takový nešvar řekl bych této doby, kdy v množství těch zákonů se někdy stává, že se na to ani kolikrát nepřijde nebo přijde pozdě, a já si myslím, že se o tom budeme muset bavit, protože si myslím, že vláda je zodpovědná tomuto národu, nikoliv úředníci NÚKIBu, a o tom to celé bylo, ta diskuse.
Víceméně hospodářský výbor si je vědom nákladů, které bude muset společnost vynaložit na kybernetickou obranu. Nakonec je to obor, kterým se kybernetika, vůbec digitální prostor, neustále rozvíjí, více používá, a také je tam větší nebezpečí, nebezpečí vlastně různých napadení, a není to jenom o tom digitálním prostoru, je to i o výrobcích, které k nám chodí z nejmenovaných zatím zemí, z Asie a podobných lokalit, kde samozřejmě je potřeba silně zvážit, zda se nám vyplatí odebírat toto zboží z hlediska bezpečnosti naší republiky.
Já vás seznámím s usnesením, které je velmi jednoduché: "Hospodářský výbor na své 50. schůzi po vyslechnutí úvodních slov náměstka ředitele Národního úřadu pro kybernetickou a informační bezpečnost Tomáše Krejčího, ředitele odboru regulace Národního úřadu pro kybernetickou a informační bezpečnost, zpravodajské zprávě mé a po obecné a podrobné rozpravě doporučuje Poslanecké sněmovně Parlamentu České republiky projednat a schválit sněmovní tisk číslo 759 ve znění pozměňovacích návrhů..." To tady teď číst nebudu, protože je to strašně dlouhé, ty pozměňovací návrhy máte všichni v materiálech. Dále pak zmocňuje mne, abych ve spolupráci s navrhovatelem a legislativním odborem Kanceláře Poslanecké sněmovny Parlamentu České republiky provedl v návrhu zákona legislativně technické úpravy, které nemají dopad na věcný obsah navrhovaného zákona; pověřuje mne, abych na schůzi Poslanecké sněmovny Parlamentu České republiky přednesl zprávu o výsledcích projednávání tohoto návrhu zákona na hospodářském výboru, a pověřuje dále mne, abych předložil toto usnesení předsedkyni Poslanecké sněmovny Parlamentu České republiky, což jsem učinil.
Já vám děkuji za pozornost a věřím, že ve třetím čtení dojdeme k nějakým řekl bych společným závěrům tak, aby naše kyberbezpečnost byla zajištěna co nejlepším způsobem. Děkuju vám za pozornost.

