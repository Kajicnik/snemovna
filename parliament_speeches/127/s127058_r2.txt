File: s127058.htm
Anchor: r2
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Pan místopředseda je dneska na mě nějaký přísný, no dobře.
Já bych také tady chtěl poděkovat paní poslankyni Bačíkové a na rozdíl od své kolegyně Heleny Válkové - vidíte, že to mám padni komu padni, je mi úplně jedno, jestli je koaliční, nebo opoziční - protože mně jde o obsah. S tím obsahem já naprosto souzním, to, co tady ona přečetla, a to, co tady řekla.
Já si troufám říct, paní kolegyně, prostřednictvím pana místopředsedy, že ono je to vlastně daleko horší, protože když se nad tím zamyslíte, jaké jsou ty různé progresivistické směry, tak ono to je dneska tak, že o pohlaví se mluví jako konstruktu. To znamená, ony některé nápady jdou vlastně proti sobě.
My tady vytváříme kvóty podle pohlaví, ale zároveň, když se někdo identifikuje jako někdo jiný, tak mi teda řekněte, pane ministře, do jaké kvóty a do jaké kolonky jej zařadíte? To je přesně to, o čem já mluvím. Vždyť ty progresivistické nápady už jsou tak bláznivé, že se vylučují navzájem. My se tady bavíme o postavení a o poměru muži-ženy.
Mimochodem u soukromých firem, nevím, co je komu do toho, tedy když už jsme u toho, to tady ještě nikdo neřekl, co je komu do toho u soukromých firem.
Ale tady, jak vám říkám, dneska je to sociální konstrukt - takhle se to říká - pohlaví. Bavíme se tady o genderech, o pohlaví, jsou to různé kategorie, a když se někdo identifikuje jako žena a je to přitom muž, tak bych se chtěl zeptat, v jaké kolonce se on objeví? Teď to myslím úplně vážně, neironizuju to. To je přesně to, kam jsme se dostali, nezlobte se na to (mě?). Místo abychom řešili konkurenceschopnost v Evropě, tak opravdu řešíme tyhlety podstatné věci. (Potlesk poslanců hnutí ANO 2011.)

