File: s127202.htm
Anchor: r2
Date: 27. schůze, 21. ledna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Ano, vážený pane předsedající. Já si nedokážu představit, že to bude zcela účinné tak, jak si navrhovatelé představují, protože byť bude vydaný řidičský průkaz jiným členským státem, ještě to neznamená, že dotyčný bude umět česky a že se domluví s klientem. To je trošku podle mě problematické. Je pravdou, že cizinci s dlouhodobým pobytem a za určitých okolností si mohou vyměnit řidičské průkazy, to znamená, všichni z Kazachstánu, Ukrajiny a podobně, jak kolegyně jmenovala, si budou moci po nějakém pobytu vyměnit svůj řidičský průkaz za český a problém nezmizí. Já jenom na to upozorňuji, že si nepředstavujme, že tento návrh řešení je všemocný a něco vyřeší.
Já jsem na výboru hospodářském ještě upozorňovala na něco, že mě zaujalo, že kdybychom ještě tam doplnili držení mezinárodních řidičských průkazů, že pokud je někdo držitel mezinárodního řidičského průkazu - ony jsou dva typy, Ženeva a Vídeň, jeden platí jeden rok, druhý tři roky - že ještě by to bylo vhodné tam třeba doplnit, protože je jasné, že potom můžou normálně legálně řídit na území České republiky, splňují všechny podmínky.
Nicméně neodpustím si to, že tím, že si mohou ti lidé po nějaké době pobytu požádat o výměnu řidičských průkazů - i nečlenských zemí - nevyřešíte to, že se nedomluvíte s řidičem taxislužby a že nebude znát místopis. Děkuji.

