File: s127042.htm
Anchor: r2
Date: 27. schůze, 21. ledna 2025
Speaker: Poslankyně Lucie Potůčková

Speech:
Poslankyně Lucie Potůčková: Děkuji. Vážený pane předsedající, vážené paní poslankyně, vážení páni poslanci, předkládám zde pozměňovací návrh ke sněmovnímu tisku 778, který byl nahrát pod číslem 5901. Cílem mého pozměňovacího návrhu je prostřednictvím projednávaného návrhu zákona o volebních kampaních co nejrychleji adaptovat nařízení Evropského parlamentu a Rady o transparentnosti a cílení politické reklamy. Vzhledem k tomu, že předmětné evropské nařízení nabývá účinnosti už 10. října 2025, je nezbytné zajistit jeho transpozici do tohoto data. To znamená, že přijetí adaptační normy je nezbytné zajistit ještě během funkčního období současné Poslanecké sněmovny. Neschválení této transpoziční normy by vystavilo Českou republiku riziku citelných sankcí ze strany Evropské komise. Spojení úpravy volebních kampaní a transparentnosti politické reklamy zároveň v rámci vnitrostátní právní úpravy spojí tyto dvě věcné materie do jednoho právního předpisu. Pozměňovací návrh se pak týká věcí, které musí být provedeny v národní legislativě. Děkuji za podporu pro tento pozměňovací návrh a následně se k němu přihlásím v podrobné rozpravě.

