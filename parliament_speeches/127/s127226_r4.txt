File: s127226.htm
Anchor: r4
Date: 27. schůze, 21. ledna 2025
Speaker: Poslankyně Zuzana Ožanová

Speech:
Poslankyně Zuzana Ožanová: Děkuji, vážený pane předsedající, já teda začnu s prvním bodem, takže předpokládám, že budu mít dvakrát pět minut.
Ten první bod, který teď uvádím, nenavrhuju nový bod, jak byste čekali. Navrhuji předřazení jednoho bodu. Je to bod 26, sněmovní tisk777a já se domnívám, že by mohl získat podporu, a řeknu proč. Tisk se totiž jmenuje, je to vládní návrh zákona, kterým se mění zákon 150/2002 Sb., soudní řád správní, ve znění pozdějších předpisů, a další související zákony.
Soudní řád správní se používá ve správním soudnictví. Je zde návrh vládní, který reflektuje přijatou praxi, a nicméně předpokládám, že jste zaregistrovali článek s nadpisem Děti země podaly žalobu proti přehradě Nové Heřminovy. Nehorázné, reagoval ministr.
Co je obsahem tohoto zákona? Nyní k dané věci. Cílem návrhu zákona je odstranit nedostatky řízení ve správním soudnictví, a tím přispět k větší hospodárnosti a urychlení těchto řízení. Návrh zákona chce představovat kompletní novelu soudního řádu správního, jejímž cílem je po dvaceti letech účinnosti tohoto zákona reagovat na požadavky aplikační praxe. Změny v zákoně usilují o posílení práv účastníků řízení a zároveň posilují efektivitu řízení ve správním soudnictví. Zhodnocení platné úpravy, zákon č. 150/2002 Sb., soudní řád správní, přijatý v roce 2002, nahradil předchozí úpravu a nyní řídí správní soudnictví v České republice. Ten poskytuje ochranu proti rozhodnutím a zásahům správních orgánů a také v dalších oblastech jako volební právo.
Po více než dvaceti letech se ukázalo, že některá ustanovení nejsou efektivní nebo se neosvědčila. Mezi hlavní problémy patří neefektivnost a nedostatečná ochrana práv. Stávající úprava neřeší dostatečně žaloby proti nečinnosti nebo zásahu veřejné správy a žalobní oprávnění veřejného ochránce práv je nedostatečně také ošetřeno.
Hlavní principy změn. Změny v soudním řádu správním. Úpravy mají odstranit identifikované problémy a zachovat funkční prvky. Nezavádí revoluční změny, ale spíše postupně vylepšuje existující právní úpravu.
Další hlavní princip změn, zásahy do dalších právních předpisů. Novela se týká i dalších předpisů, například občanský soudní řád, zákon o vyšších soudních úřednících, a zahrnuje změny, které jsou nezbytné pro harmonizaci a zvýšení efektivity, zlepšení vymahatelnosti práv a přizpůsobení se aktuálním potřebám a technologickému vývoji. Navrhovatel odůvodňuje, že pokud nedojde k odstranění chyb, nedostatků a sporných míst v právní úpravě řízení před správními soudy nebo k promítnutí rozhodovací praxe správních soudů, budou i nadále přetrvávat výhrady, které byly v obecnější rovině shrnuty v obecné části důvodové zprávy.
Kolegové, kolegyně, dál to nebudu číst, jenom bych chtěla říct, že návrh novely soudního řádu správního byl podán již dřív, než Děti země podaly žalobu proti stavbě Nové Heřminovy.
Víme, že dlouhodobě si stěžujeme na průtahy v řízeních podobně. Umožněme touto novelou, která je nekonfliktní, bude mít podporu napříč politickým spektrem, aby ještě v tomto volebním období byla schválena.
Vzpomeňte si, že i vy máte na tomto zájem. Není možné, aby se bezdůvodně protahovala řízení a byly jiné obstrukce.
Tolik k tomuto mému bodu. Jedná se tedy o předřazení bodu 26, sněmovní tisk777, vládní návrh zákona, kterým se mění soudní řád správní. Tolik k prvnímu bodu. ***
