File: s127161.htm
Anchor: r1
Date: 27. schůze, 21. ledna 2025
Speaker: Místopředseda PSP Karel Havlíček

Speech:
Místopředseda PSP Karel Havlíček: Vážený pane místopředsedo, vážené paní poslankyně, vážení páni poslanci, vážení členové vlády, dobře poslouchejme, tento týden potopil Zbyněk Stanjura další vlajkovou loď vlády, a to tedy konkrétně výsledky předsednictví České republiky v rámci Evropské unie. Ano, dobře slyšíte. Předsednictví, které bylo chloubou této vlády. Vzpomínáte si, jak si členové vlády pochvalovali, jak to všechno skvěle zvládli, jak to výborně dopadlo? Já jsem si připravil pár citací. Petr Fiala po předsednictví: "České předsednictví ukázalo, že jsme dobří vyjednavači. V Evropě máme silný hlas. Celou dobu jsme dokázali nacházet kompromisy a české předsednictví bylo úspěšné." Proč se nepochválit?
Pojďme se podívat, co se tedy vlastně zvládlo. Teď bych mohl tady dlouze mluvit o tom, co se nepodařilo v rámci cen energií. Vzpomínáte si, jak ministr Síkela stále čekal na to evropské vyšší řešení až do doby, než jsme tady měli nejvyšší ceny energií vůbec z celé Evropy? Ale já chci vypíchnout to, co zásadním způsobem tím, že tam naše vláda byla nebo předsedala nebo v té době, kdy předsedala, zásadním způsobem ovlivní životy lidí a firem v tom stavu budoucím, protože nepochybně tři nejvíce skloňované věci v rámci českého předsednictví byly následující.
Za prvé, schválil se v době našeho předsednictví konec aut na spalovací motory od roku 2035, ačkoliv Petr Fiala sliboval - poslouchejme - že nedopustí konec aut na spalovací motory. Tak ministryně Hubáčková zvedla ruku proti, to znamená pro konec aut na spalovací motory, proti Petru Fialovi, abych byl tedy přesný.
Za další - zásadní věc, naprosto klíčová, která tady ovlivní životy obyvatel - rozšířily se emisní povolenky i na domácnosti, ačkoliv Petr Fiala sliboval, že je třeba něco udělat s emisními povolenkami předtím, než bylo zahájeno naše předsednictví. No, tak on udělal. Místo aby se udělalo všechno pro to, aby se ty původní emisní povolenky, aby se snížila jejich cena, například tím, že se rozšíří jejich počet, tak udělal přesně pravý opak, snížil se jejich počet, čímž se cena zvýšila, to je pro ty velké firmy, no, tak u těch živnostníků a pochopitelně u domácností, tam - světe, div se - je rozšířili tak, že se zavedou i na domácnosti. Úplně přesně pravý opak.
Za třetí byla v době našeho předsednictví předložena, ať jsem férový, nikoliv tedy naší vládou, ale byla předložena Evropskou komisí ta nekompromisní, tvrdá, likvidační norma Euro 7, ačkoliv - a to je důležité teď poslouchat - Frans Timmermans, eurokomisař, zelený fanatik, slíbil našemu předsednictví, že pokud podpoří konec aut na spalovací motory - dobře slyšíte, to byl normální handl - tak poté ta tvrdá norma Euro 7, která pochopitelně dopadá zejména na uživatele malých aut, na jejich výrobce a tak dále, na spalovací motory, nebude tou tvrdou normou. Já si vzpomínám, když jsem byl ještě ministr dopravy, tak jsme to oddalovali, co to možná šlo nejdál, aby se vůbec něco takového nespustilo. Světe, div se, naši lidé mu to odkývali, tomu Timmermansovi, fakt zvedli ruku pro konec aut na spalovací motory, načež přišel Timmermans a udělal co? Zavedl tu nejtvrdší normu Euro 7! To spadla brada i těm, kteří ještě snad na určitou chvíli věřili tomu, že se dá něco s Evropskou komisí domluvit. Jinými slovy, totální průšvih v době našeho předsednictví.
Aby toho nebylo málo, tak se celá naše sestava v rámci předsednictví EU nechala vyfotit před nastoupenou jednotkou Evropské komise. Dobře poslouchejme, co tam tehdy padalo. Charles Michel: "České předsednictví bylo velmi aktivní a angažované, náš obdiv patří premiérovi Petru Fialovi i jeho týmu v Bruselu a v Praze." Budiž, ale pozor, Ursula von der Leyen, ta šla výš: "Vždycky jsme si mysleli, že Česko je úžasné, a posledních šest měsíců ukázalo, že je ještě úžasnější." A teď dobře poslouchejme, podtrhnout, tři vykřičníky, Ursula von der Leyenová: "Za vašeho předsednictví v Evropské unii jste sehráli klíčovou roli ve schválení Fit for 55, což je hlavní pilíř Green Dealu," uvedla Ursula von der Leyenová. Já musím říct, že tentokrát měla Ursula pravdu. Vrchol zeleného uspokojení nastal, když si vzal po našem předsednictví slovo Frans Timmermans, hlavní strůjce zločinného scénáře toho balíčku Fit for 55, což je vlastně prováděcí scénář toho, jak ten Green Deal udělat. To je to konkrétno. Ano, tenhleten scénář Fit for 55, který jsme ještě za naší vlády odmítli, a nejenom že jsme to odmítli prostřednictvím Ministerstva průmyslu, financí, životního prostředí, zemědělství, myslím ještě dopravy, šli jsme s tím do Senátu a na podzim roku 2021, vzpomínám si, dokonce už bylo po volbách, Senát nám to odsouhlasil, což tedy osobně si myslím, že byla jedna z mála světlých chvilek Senátu, na které vzpomínám. Ano, tehdy nám potvrdili to, že tenhleten prováděcí scénář Fit for 55 je blbost. Jinými slovy, takto se to odeslalo do Evropy a čekalo se samozřejmě na novou vládu. Ale vracím se k tomu Timmermansovi, který tady zhodnotil naše předsednictví, a to si myslím, že by si měli všichni členové této vlády vystřihnout, vylepit a dát si to někam do svých kanceláří. Takže co řekl Frans? "Za svou třicetiletou zkušenost jsem málokdy zažil předsednictví, které by bylo tak cílevědomé, tak bojovné, tak zaměřené na výsledky, jako bylo české. Je nesmírně důležité, abyste nezapomněli na to, že jste dosáhli historických výsledků." To tvrdí strůjce zeleného šílenství v celé Evropské unii Frans Timmermans, který krátce poté, co to pronesl, a splnil to, co slíbil, odešel. Spakoval se a byl pryč. Popravdě řečeno, já se mu nedivím. Protože to byl majstrštyk toho Timmermanse. To bylo něco geniálního, co on udělal. Protože on skutečně dosáhl za předsednictví Fialovy vlády naprosto přesně toho, čeho chtěl. V Euro sedmičce, v konci aut na spalovací motory a v rozšíření emisních povolenek.
Můžete říct, co vy? No, tak my jsme nespali. My jsme byli po celou dobu tohohle řádění kategoricky proti. Byli jsme proti všem těmto třem, tvrdíme, zločineckým opatřením. Protože jsme tvrdili, že to je tvrdá rána mezi oči: ad 1 pro automobilový průmysl, ad 2 pro živnostníky, malé firmy, střední firmy, ale pochopitelně i pro domácnosti. Varovali jsme před tím, že to ohrozí celý automobilový sektor. Jako kdybych dnes slyšel, co jsem říkal okamžitě poté, co Euro sedmička spatřila světlo světa v té verzi nejtvrdší za doby našeho předsednictví. Varoval jsem před tím, že pokud se zpřísní tyto normy a následně poté se rozšíří emisní povolenky i na domácnosti, což zvýší cenu pochopitelně benzínu a nafty, bude to znamenat de facto konec aut na spalovací motory možná ještě před tím rokem 2035. A samozřejmě jsme kritizovali i ten rok 2035. Ukazovali jsme, že v České republice 10 procent hrubého domácího produktu je právě v rukou automobilového průmyslu, 25 procent exportu. Váže to až 500 000 přímých a nepřímých pracovních míst. Ne.
Věděli jste, že to nemůže dopadnout dobře, přesto jste pro to neudělali vůbec nic, aby se to změnilo! Ano, když pak Euro sedmička skutečně dopadla, automobilový průmysl se postavil na zadní, tak jste začali zmatkovat a začali jste ve švédském předsednictví jezdit po Evropě, a je pravda, že se vám to nepatrně podařilo zmírnit, to tedy uznat musím, nicméně pochopitelně jednoznačným vítězem tohoto snažení byl právě Timmermans, který dosáhl přesně toho, čeho chtěl, to znamená nastřel vysoko a pak to maličko kleslo. Celá ta nelogičnost spočívá v jedné věci. Místo aby se využilo konkurenční výhody, kterou vždycky měly evropské automobilky, že umí vyrábět auta na spalovací motory, ale s nízkými emisemi, a tlačilo se postupně na to, že by emise byly nižší a nižší v horizontu třeba dalších deseti, patnácti či dvaceti let, čímž bychom byli pochopitelně nejsilnější v tomto sektoru na světě, tak se úplně nepochopitelně přišlo k tomu, že se vlastně zadupají auta na spalovací motory i s nízkými emisemi do země a dá se zelená elektromobilům.
Ale co nastalo? Elektromobily tady začíná válcovat nikoliv evropský výrobce, ale ad 1 Tesla ze Spojených států v těch luxusnějších vozech a poté levné čínské automobilky v těch vozech levnějších. Co vlastně vy jste udělali? Vy jste vlastně docílili přesně pravého opaku toho, co jste udělat měli. To znamená, vy jste měli bránit evropský a potažmo český průmysl. Vy jste otevřeli stavidla pro to, aby sem šlo ještě více čínských elektrovozidel, protože ty to tady dnes válcují v těch levnějších verzích. ***
