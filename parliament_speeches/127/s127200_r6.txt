File: s127200.htm
Anchor: r6
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Znovu velmi stručně a věcně, v okamžiku, kdy hrozí kolize, tak to auto okamžitě začíná provádět nouzový manévr. Mimochodem, v tomhle směru například i reklamy v poslední době udělaly dobrou službu tomu, aby odborná, ale i laická veřejnost byla informovaná o tom, že ty systémy jsou nastavené tak, aby dokázaly dokonce, v dostatečném předstihu, rychleji než řidič vozidlo zastavit nebo uvést do jiného stavu nouzového manévru.
Co se týče konkrétního případu, na který jste upozorňovala, ptala jste se, jak by se reagovalo, zda to bude opravdu jenom na dálnicích... Tady je jasné, že totiž ten moment, kdy to ta technologie může převzít, určuje přesně ta technologie. Nejpravděpodobněji to bude provoz na dálnicích, ale v principu záleží na tom, jakým způsobem se s tím vypořádá ten, kdo tu odpovědnost přebírá. Ani tohle není objev Ameriky, tady vycházíme z principů legislativních úprav v zahraničí a zejména z reálného technologického stavu. Podotýkám, že i současná praxe a statistika nehod a statistika zranění ukazuje, že právě ty autonomní systémy už dnes přispívají k významnému omezení počtu nehod a zároveň zmenšují negativní dopady těch nehod na zdraví lidí, protože v mnoha směrech přinášejí rychlejší reakci a reakci okamžitou.
Co se týče zákona o pojišťovnictví, tak tady platí stejné principy, stejná pravidla jako v jiných případech a nebylo potřeba propisovat tahle opatření do tohoto zákona. Jsme - podotýkám - dál připraveni i v rámci jednání hospodářského výboru před třetím čtením podrobně představit znovu argumenty, které už na podvýboru zaznívaly, ale pokládáme to také za důležité.

