File: s127259.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Ale my nic nenecháváme na příští vládu. Já tedy to izolované národní řešení opravdu nevidím, pokud by to nešlo proti zájmům našich občanů, ale to evropské řešení tady vidím. Nestrašme se ani tím mechanismem flexibilní solidarity, který počítá se zapojením všech členských států v nějaké podobě. Ale žádný členský stát nebude nucen zapojit se do relokací, což byl princip dřívějšího návrhu kvót, který jsem odmítal a odmítám i nadále. Ale nic takového v migračním paktu není a nic takového bych ani neodsouhlasil. Pakt nezavádí žádnou povinnost přijímat na území České republiky migranty z jiných států a Česká republika má výjimku. My nebudeme platit nic, protože jsme na své území přijali velké množství Ukrajinců a jsme tedy zemí, která je sama pod migračním tlakem. Toto není výjimka pro Českou republiku, ale týká se to všech zemí, které v takovéto situaci jsou.
Navíc spuštění solidárního mechanismu není automatické, ale o tomto spuštění rozhoduje Rada Evropské unie, tedy členské státy implementačním rozhodnutím přijatým kvalifikovanou většinou na základě konkrétního návrhu. Takže od toho jsme ještě daleko. My, protože na našem území máme uprchlíky, budeme vyňati z případného spuštění takového solidárního mechanismu. Stejně jsme se už v minulosti podíleli - policisty, finančně - na ochraně vnějších hranic Evropské unie, takže pro nás mechanismus flexibilní solidarity není žádné ohrožení, žádné nebezpečí. Fakt nikoho nestrašme, nikdo sem nikoho nebude posílat, nikdo nás prostě nebude nutit k takovým věcem, jako byly kvóty. To jsme odmítli, a to tam prostě není.

