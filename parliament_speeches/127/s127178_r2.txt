File: s127178.htm
Anchor: r2
Date: 27. schůze, 21. ledna 2025
Speaker: Poslanec Karel Haas

Speech:
Poslanec Karel Haas: Vážený pane předsedající, milé kolegyně, milí kolegové, dovolte mi, abych vám stručně představil pozměňovací návrh větší skupiny poslankyň a poslanců z více politických stran, konkrétně kolegů a kolegyň Aleše Dufka, Martina Dlouhého, Vojtěcha Munzara, Miloše Nového, Jana Skopečka, Jana Bureše, Martina Majora, Víta Vomáčky, Jakuba Jandy, Radima Jirouta, Zdenky Němečkové Crkvenjaš, Karla Krejzy, Pavla Kašníka, Petra Beitla, Stanislava Blahy, Libora Turka, Jana Bauera a mě samotného. Pozměňovací návrh je nahrán v informačním systému Poslanecké sněmovny pod sněmovním dokumentem číslo 5980.
Mé představení bude určitě, řekněme, kratší než ctěného kolegy a zpravodaje Radka Vondráčka. První zásadní sdělení, které tady od pultíku chci říci, že opravdu velmi silně podporujeme vládní návrh zákona o volebních kampaních, který z těch, řekněme, jednotlivých parciálních volebních zákonů v naší zemi nějakým způsobem do jednoho správně nastaveného právního předpisu shromažďuje nebo sdružuje pravidla, která mohou být pro volební kampaně v jednotlivých typech voleb společná, takže opravdu vládní návrh zákona velmi silně podporujeme, (až) na jeden jediný aspekt, který se snažíme řešit právě tímto pozměňovacím návrhem.
Takže co náš pozměňovací návrh navrhuje nebo má za ambici řešit? Již v současnosti máme v českém volebním právu - to je kros všechny volební zákony - to základní správné pravidlo převzaté. Já jako sportovec vždycky říkám ze sportu, že volební kampaň má být vedena čestně a poctivě. Mohli bychom použít sportovní terminologii: fair play se hraje ve volebních kampaních, nejen ve sportu. To, co vládní návrh zákona dělá - s tím také souhlasíme - je, že do § 3 tady k tomu obecnému pravidlu fair play vedení volebních kampaní ze strany všech kandidujících stran a ze strany všech kandidátů výslovně doplňuje dvě pravidla, a to zákaz používat o kandidujících stranách nebo kandidujících osobách, kandidátech, urážlivé nebo nepravdivé informace. S tím naprosto souhlasíme a to také plně podporujeme. Urážka kandidáta, nepravda o kandidátovi, to je přece něco, s čím se nikdo z nás - věřím, že nikdo z nás v této Sněmovně, ať je z jakékoliv strany, z koaliční nebo opoziční, zprava nebo zleva, liberál nebo konzervativec - nemůže ztotožnit. To znamená, zákonný zákaz používání urážlivých nebo nepravdivých informací o kandidujících stranách nebo kandidátech naprosto podporujeme. Až potud jsme v naprosté shodě s vládním návrhem zákona.
To, s čím jako navrhovatelé toho pozměňovacího návrhu nesouhlasíme - debata tady má být věcná, to znamená, máme k tomu zásadní, řekněme, hodnotové, ústavní a právní důvody - je to, aby z uvedení urážlivé nebo nepravdivé informace v průběhu předvolební kampaně se stal přestupek, jinými slovy aspekt řešení rovinou správního práva - a teď ať si to dotáhneme úplně do konce - správními úředníky. ***
