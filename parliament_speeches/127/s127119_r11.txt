File: s127119.htm
Anchor: r11
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Pane poslanče, prostřednictvím pana místopředsedy, já vám samozřejmě odpovím na vaši otázku, ale ono v ní bylo několik podsunutých věcí, tak mně dovolte využít ten čas, který mám, abych se k nim vyjádřil. Nevím, jak vy si představujete, prostřednictvím pana místopředsedy, že funguje činnost Policie České republiky, státního zastupitelství. Zaplaťpánbůh standardně. Zaplaťpánbůh ministr vnitra, pokud sám nepodá nějaké trestní oznámení, jako kterýkoliv člověk v téhle republice, vůbec nevěděl, že se nějaký Tomio Okamura policií kvůli podezření z nějakého trestného činu vyšetřuje. Nevěděl a je to tak správně.
Pokud byste chtěli žít ve světě, kde ministr vnitra bude na někoho poukazovat, bude říkat - ten má být vyšetřován, ten má být obžalován, ten má být šetřen - no, tak v takovém světě bych žít nechtěl. Pokud vy a vaše politická strana tohle chcete a představujete si to, tak to je možná legitimní důvod pro to, potom v té zemi nežít a utéct někam pryč, rychle a hodně daleko. Protože tohle přesně vede k tomu, jakým způsobem uvažujeme totalitně. Ministr vnitra ovládá policii, dá zadání, ať někoho stíhá. To je tak šílené! Jestli si za něčím stojím, tak takovou věc jsem opravdu nikdy neudělal. Jestli policie má volné ruce v tom, aby stíhala kohokoliv, koho podle zákona uzná, že má být trestně zodpovědný za nějaký svůj skutek, čin, přečin, tak jsem naopak pyšný na to, že se policie v té chvíli nevyhýbá ani tak komplikované věci, jako je případné stíhání nějakého politika. ***
