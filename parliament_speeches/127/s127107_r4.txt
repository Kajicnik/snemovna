File: s127107.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážená paní poslankyně, aniž bych vás parafrázoval, není to podraz, v žádném případě to není podraz a za tím si stojím. Naopak, je to snaha najít správné a spravedlivé řešení. Rozlišit nějak ty lidi, kteří pracují v té čtvrté kategorii, kde existuje jednoznačná shoda na předčasném odchodu do důchodu od těch, kteří po nějakou dobu pracují v těžkých profesích - ono se taky nemusí týkat celé té doby, po které jsou zaměstnáni - a vytvořit jim podmínky pro to, aby mohli odejít do předčasného důchodu, a tyto podmínky jim ten návrh vytváří. Znovu opakuji, pokud zaměstnanec odpracuje aspoň 11 směn v měsíci v podmínkách, které odpovídají třetí kategorii rizikovosti, tak bude zaměstnavatel povinen přispívat mu 4 procenta z jeho hrubé mzdy do systému důchodového pojištění. Já myslím, že to není zas tak, že nad tím můžete mávnout rukou a říct, že se nic pro ty lidi neudělalo. A zaměstnanec může rozhodnout, že půjde předčasně do důchodu, aniž by měl finanční krácení, protože tímto způsobem mu to zaměstnavatel bude kompenzovat. Dokonce i pro ty zaměstnance, kteří odpracují v takovýchto podmínkách jenom 3 až 10 směn, tak je tam povinnost zaměstnavatele poskytnout tento příspěvek. To je prostě evidentní fakt a jenom doufám, že to tady co nejrychleji v Poslanecké sněmovně schválíme, a že toto doplnění té důchodové reformy a myslím, že její vylepšení, že společně tady prosadíme a lidem v náročných profesí ve třetí kategorii také zajistíme možnost předčasného odchodu do důchodu.

