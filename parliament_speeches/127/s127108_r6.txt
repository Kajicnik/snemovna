File: s127108.htm
Anchor: r6
Date: 27. schůze, 21. ledna 2025
Speaker: Poslankyně Věra Adámková

Speech:
Poslankyně Věra Adámková: Děkuji za slovo, paní místopředsedkyně. Pane premiére, dámy a pánové, já bych chtěla obrátit vaši pozornost k tomu, co by nás mělo velmi zajímat, a to je budoucnost této země. To jsou naše děti. A mě teda velmi mrzí, že opakovaně tady není pan ministr školství, tak proto to také padá na vás, pane premiére. Ale hlava je vždycky zodpovědná, s tím nic neuděláme. Dnes tady také není, proto se musela tu interpelaci směrovat tak, jak ji směřuji.
Prosím pěkně, obrací se na mě řada našich občanů, nikoliv voličů, a je mně velmi divné, že by se neobraceli také na členy vlády, a schází mi tady tedy okamžitě ten aktivní náboj, snažit se lidem vysvětlit situaci. Za prvé, v našich školách jsou stále již třetí rok třídy i na druhém stupni, kde je více než polovina žáků, kteří nemají mateřský jazyk český, a ministerstvo mlčí. Co z toho plyne? Za prvé, tito žáci pochopitelně, a teďka myslím všechno v tom nejlepším, potřebují zvláštní péči. Na druhém stupni již ji nemáme, protože tam už se toto nepředpokládá. Na druhou stranu čeští žáci pochopitelně tím trpí, protože ten učitel se jim nemůže tolik věnovat. Jak asi ta hodina vypadá?
Do toho přichází ministerstvo s takovými zmatečnými výkřiky, a protože tu není pan ministr, nemůžeme je dostat ani vysvětlené, tu, že ubere hodinu zeměpisu, tu ubere hodinu něčeho, tu hodinu matematiky. Dobře. Samozřejmě všichni chceme, aby naše děti byly konkurenceschopné ve smyslu jazyků, ale nemůžeme předpokládat, že všichni z nich budou překladatelé Shakespeara. To je přece nesmysl. Čili je třeba, aby uměli samozřejmě cizí jazyky na úrovni dorozumění, v tom není žádný spor, ale nemůže to být na úkor toho, že jim bereme profilové předměty.
Takže já si dovedu živě představit situaci naší mladé generace, kdy budou chtít práci na mezinárodním poli, prosím pěkně, pro mě srovnání mezi Horní a Dolní Lhotou není signifikantní, chci mezinárodní obstání našich žáků, to znamená, minimálně v evropském prostoru.
To je sice výborné, že to budou jakžtakž umět říct, ovšem oni nebudou vědět co. Takže trojčlenka zůstane nezachována. (Předsedající: Čas, paní poslankyně!) A ostatní věci také. Děkuji.

