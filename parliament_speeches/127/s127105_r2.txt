File: s127105.htm
Anchor: r2
Date: 27. schůze, 21. ledna 2025
Speaker: Poslanec Vladimír Zlínský

Speech:
Poslanec Vladimír Zlínský: Vážená paní předsedající, děkuji za slovo. Vážený pane premiére, dle dostupných informací některé provedené zahraniční studie, a to z let 2023 a 2024, potvrzují mnohonásobné překročení aberantní, to znamená nadbytečné DNA plazmidového původu u některých šarží mRNA vakcín. Tato technikami genetického inženýrství upravená makromolekulární struktura, tedy plazmid, se využívá prostřednictvím bakterií k masivní produkci mRNA makromolekul, které jsou základem mRNA vakcín, a do vakcíny se může dostat nedokonalým procesem čištění. Zlomky této makromolekuly, stejně jako zlomky mRNA, se mohou nepředvídatelně chovat jako signální a informační látky a narušit fungování buněk a způsobovat různé poruchy a onemocnění včetně zhoubného bujení.
Proto vás, pane premiére, žádám o to, abyste veřejnost seznámil s výsledky u nás provedeného zkoumání kvality šarží mRNA vakcín použitých v České republice a vyrobených zmíněnou metodou a zajistil poskytnutí vzorků vyšetřených šarží nezávislé laboratoři, která vaše závěry prověří, tak jak je při vědeckém zkoumání zvykem.
Tyto a další kroky považuji za nezbytné z důvodu obnovení důvěry velké části veřejnosti jak k vakcinaci obecně, tak ke státním zdravotnickým orgánům a zástupcům vědecké odborné veřejnosti a také z důvodu přípravy na další pandemickou událost v bližší nebo vzdálenější budoucnosti. Děkuji za pozornost.

