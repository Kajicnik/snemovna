File: s127090.htm
Anchor: r2
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, pane místopředsedo. Já nebudu reagovat na pana předsedu Michálka, to byl takový ten - jak když to jeho vystoupení - to myslím to základní v rozpravě, to bylo jak když pejsek s kočičkou vaří dort - od každého něco - ale hlavně oni vlastně u toho nebyli a až teď to zachraňují. Takže to asi - tak bych to viděla. K paní místopředsedkyni Richterové jenom velmi stručně, protože chci reagovat hlavně na ta zásadní vystoupení, kvůli kterým jsme tady.
Paní místopředsedkyně Richterová, prostřednictvím pana místopředsedy - nevím, jestli tady ještě jste - moje ctěná kolegyně Berenika Peštová, na rozdíl od vás, je zastupitelkou města Most, je v koaliční vládě, podílí se na tom a ona mluví na rozdíl od vás naprosto fundovaně. Ona tam rozhodně nechce podporovat nic, co by nahrávalo různým nepravostem, o kterých radši mluvit nebudu - a ona o tom bude mluvit v rámci jiného zákona. Teď na to není čas, protože mám čas do 11 (hodin).
Já budu reagovat především na vystoupení pana ministra financí Stanjury - škoda, že už tu není - protože chci ocenit - začnu pozitivně - to, že on na rozdíl od pana premiéra, na rozdíl od pana premiéra aspoň vypíchl ty body, podle kterých si myslí - anebo kterými obhajuje, to je přesnější - co vláda dělá pro hospodářský růst. Já se těch bodů budu držet a budu na ně reagovat. Měl by tedy reagovat býval pan premiér, já jsem ho interpelovala - ale je pravda to, co řekl pan místopředseda Bartošek, že se vede řádná rozprava.
Tak nejdřív investice. Vysvětlím, proč jsem se bavila o investicích státního rozpočtu - i když samozřejmě já dobře vím, že jsou i další investice dalších sektorů - veřejného sektoru, subjektů anebo soukromé. Bavila jsem se proto, protože moje interpelace byla - a moje dotazy - co dělá tato vláda pro hospodářský, ekonomický růst? No a tam samozřejmě on říká rekordně investujeme. Tak se na ta čísla pojďme podívat, ať to není jenom o tom, že jeden řekne hot a druhý čehý.
Vláda sice plánuje investovat 250 miliard korun nominálně, ale to je typická hra s čísly. Ze dvou důvodů.
Za prvé, máme tady pětadvacetiprocentní inflaci za Fialovy vlády, takže za ty peníze dostaneme o čtvrtinu méně věcí. To samozřejmě má vliv i na investice - tam samozřejmě také je cena zboží, služeb a tak dále, kde se ta inflace promítla.
Za druhé, je to vyhnáno nahoru pouze prostřednictvím investic Ministerstva obrany neboli nákupem zbrojní techniky. Když pominu, že ty peníze jdou z velké části do zahraničí - to znamená, že české HDP z nich neuvidí ani korunu - tak opravdu nákupy vojenské techniky nejsou ideální prorůstovou multiplikační investicí. A tady bych chtěla oddělit dvě věci - protože pan ministr Stanjura, mistr slova, to krásně propojil - já nezpochybňuji - ani hnutí ANO - že bezpečnost země je na prvním místě - ale nepleťme si to s investicemi. Investice znamená, že investují 100 korun, abych v budoucnu dostal, dejme tomu, 150 korun. Tedy například postavím novou silnici nebo železnici a díky tomu zvýším produktivitu nebo zaměstnanost v nějakém regionu nebo městě. Nebo postavím technologický park a díky tomu pomohu vysoké škole získat patent na nějakou novou technologii. Nebo postavím elektrárnu a zajistím si příjmy z vyrobené elektřiny. Když ale naopak koupím střelivo, granátomet nebo stíhačky, budu z toho sice mít větší bezpečnost a ochranu země, ale negeneruje to žádné budoucí výnosy, návratnost - není to investice, která nás posune. Proto říkám, že bez obrany vláda investuje méně. Tečka. Doložitelná čísla. To znamená, že pro budoucnost země z hlediska ekonomického, hospodářského růstu, tak já v tom vidím velký problém, protože v podstatě tyto investice nám nevyrobí elektřinu nebo nějakým způsobem se nedostanou občané z Krnova do Ostravy rychleji. A znovu opakuji: za Babišovy vlády, rok 2020, se investovalo bez obrany 2,7 procenta HDP, nyní je to bez obrany 2,2 procenta HDP. To je prostě celé.
A ještě na doplnění - čísla přímo vytažená z rozpočtu. Nejvíce rostly tedy investiční nákupy Ministerstva obrany, asi o plus skoro 37 procent - 37 miliard, promiňte - zaměřené na udržení, rozvoj schopnosti armády České republiky - to zase nezpochybňuju, to bych chtěla podtrhnout - ale problém vidím v tom, že například dotace Státnímu fondu dopravní infrastruktury poklesly meziročně o 8,2 miliardy. O tom mluvím. O těch investicích. To chci slyšet. Jakým způsobem - abychom ta čísla zasadili do správného kontextu. Můj dotaz zněl: Jaká je - co udělá vláda nebo co udělala a dělá pro podporu hospodářského růstu? A já říkám - pan ministr financí řekl investice, tak já vám říkám, že s investicemi je to takto.
Mluvil o ratingu. Jenom jako bývalá ministryně financí chci doplnit: Česko má dlouhodobě rating na úrovni Belgie nebo Velké Británie a mnohem lepší než země střední, východní Evropy, a to již někdy od roku 2012. To je také všechno známo. Takže pan ministr Stanjura na tom nemá absolutně žádnou zásluhu. Naopak je první ministrem od finanční krize, za kterého se ratingy pohnuly směrem dolů - respektive jejich výhled, ať mluvím přesně - a nyní se pan ministr chlubí tím, že se to vrátilo tam, kde to bylo, než na Ministerstvo financí přišel. Takže to je opravdu pro mě - opravdu byla bych radši, kdyby tady seděl, abych mu to mohla říkat z očí do očí. Bohužel.
Další věc, o které mluvil - podpora podnikatelského prostředí - kde je? Kde je? Všechno jste zkomplikovali. Zvedli jste jim daně. Běžte se zeptat živnostníků, kolik - jak mají radost z toho, jak jste jim zvedli odvody sociální, jak jste zkomplikovali paušální daň, která byla opravdu výborná, kterou jsme zavedli. Tak bych mohla pokračovat. Dneska na tiskové konferenci po jednání naší stínové vlády povykládám o opravdové perličce, která je na Ministerstvu financí - pan ministr tam má finanční odbor, který se jmenuje politika udržitelnosti. A od 1. ledna 2025 zcela nové oddělení, které je nazvané - prosím, zbystřete - zelené rozpočtování. Více podrobností se dozvíte na naší tiskové konferenci ve 14.15. Takže v době, kdy Donald Trump, jeho americká administrativa odstupuje od Pařížské klimatické dohody, kdy s okamžitou platností pozastavila americký Green Deal, tak my tady máme zelené rozpočtování. Podrobnosti z časových důvodů ve 14.15 na naší tiskové konferenci.
A ta podpora bydlení, tak to je úplně pecka. To byl třetí bod pana ministra financí. Já vám tady ocituju: dle Deloitte Property Indexu 2024 je v České republice potřeba na nákup nové nemovitosti v průměru ekvivalent 13,3 hrubých ročních platů. Tento výsledek nás řadí na úplně poslední místo v dostupnosti bydlení dle poměru příjmů a ceny nových bytů na trhu. Na tomto nelichotivém prvním místě se Česko umístilo i předloni. Minulý rok však Českou republiku předběhlo Slovensko a tak dále a tak dále. Takže opět jste zklamali. Co jste udělali pro bydlení, ne-li pro dostupné bydlení? Nic. Opět to čeká na příští vládu. ***
