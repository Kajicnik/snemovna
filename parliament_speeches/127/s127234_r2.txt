File: s127234.htm
Anchor: r2
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážené dámy, vážení pánové, já to považuju za velmi problematické, že vláda opět nedorazila na interpelace, a myslím si, že ty dotazy, které tady vznesl Ivan Bartoš, tak jsou velmi jednoduché a legitimní. Byl tady schválen zákon o telemarketingu. Zákon o elektronických komunikacích. Do tohoto zákona pan vicepremiér Jurečka nabombil odklad práva občanů na digitální službu. A vládní koalice - bylo to tedy samozřejmě mimo materii toho zákona, takže je tam riziko, že to zruší Ústavní soud, ale ten odklad je od 1. 2., a my chceme, aby tady zazněly odpovědi od vlády, jakým způsobem bude řešit to, že ten zákon byl před několika dny schválen Senátem. Stále není publikován ve Sbírce a hrozí, že od 1. 2. ten zákon fungovat nebude, protože si to koalice nepohlídala a nikdo tady za koalici není schopen vystoupit a vysvětlit to. A uvědomme si, že tímto se tam vytváří díra několika dnů, kdy ten zákon nebude v účinnosti a libovolný občan České republiky bude moci v rámci tohoto zákona požadovat, aby Česká republika splnila svoji povinnost a poskytla tu službu digitálně, elektronicky, a pokud nebude tato služba poskytnuta, tak může uplatnit ty sankční nástroje, které jsou v tom zákoně obsaženy. Čili je na tom vidět, že koalice podcenila způsob schvalování tohoto zákona, a bylo by dobré, aby tady všichni dostali ujištění, že je zajištěno, že prezident republiky ten zákon podepíše včas tak, aby mohl začít platit a aby nemohl nikdo využít té díry, která se tam tou nemotorností ve schvalovacím procesu dostala. Děkuji za vysvětlení této věci.

