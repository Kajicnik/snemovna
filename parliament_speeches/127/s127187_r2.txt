File: s127187.htm
Anchor: r2
Date: 27. schůze, 21. ledna 2025
Speaker: Poslankyně Jana Pastuchová

Speech:
Poslankyně Jana Pastuchová: Děkuji, pane místopředsedo. Tak jedná se o druhé čtení, myslím si, že ta debata bude delší u čtení třetího, i když by být neměla, ale v této Sněmovně se opakuje stále takový nešvar a již podruhé tento nešvar nasazuje TOP 09 s ODS tím, že úplně ke konci, kdy se má... kdy nezareagujeme už jiným pozměňovacím návrhem na pozměňovací návrh, který byl předložen včera, a to je výpověď bez udání důvodu.
Udělali jste to u důchodové reformy zrušením třetí kategorie. Dodneška tady nemáme žádnou náhradu, není projednána. Pan premiér, prostřednictvím vaším - nebo nevím, jestli musím říkat - slíbil někde v Otázkách nebo na Primě, že to bude každým dnem předloženo.
Já jsem původně chtěla říct, že ta flexinovela byla opravdu dobře připravená. Myslím si, že mimo jednu věc, a to říkáme od začátku, a to je právě prodloužení zkušební doby ze tří na čtyři měsíce a u vedoucích pracovníků na osm měsíců, nám tam taky vadí. Snažili jsme se to i chtít vědět na výboru pro sociální politiku, proč se to tam dalo, a pan ministr mi na to odpověděl, že tady dal přednost zaměstnavatelům před zaměstnanci, protože zase někde jinde dal přednost zaměstnancům před zaměstnavateli, ale myslím si, že tři měsíce dnes na to, aby někdo věděl, jestli to zvládne, nebo nezvládne, fungovalo to teď dodneška, tak si myslím, že to stačí.
No a kolegové, kolegyně, už tady říkali - SPD - že mají s tím problém také, ale tím, že je za mnou přihlášen pan poslanec Zuna, vaším prostřednictvím, tak předpokládám, že to opravdu myslí vážně a tento pozměňovací návrh, výpověď bez udání důvodu, podají. Já se zase znovu ptám: Byl tento váš pozměňovací návrh projednán se sociálními partnery? Jaký na to mají názor? Já dnes čtu vyjádření a moc se jim to tedy také nelíbí. Vám je to asi úplně jedno. Navíc víme, že toto se týká jenom zaměstnanců v soukromé sféře.
Mě mrzí i to, že včera jsem se dívala na Třistašedesátku na Primě, kde byl pan kolega Munzar, vaším prostřednictvím, a mně to přijde, že to děláte tak trochu opačně. Na dotaz toho, že... jaká je připravena lepší pomoc těm lidem, kteří se chtějí takhle propouštět, ve vzdělávání, v rekvalifikaci, které se teprve rozbíhá - to jste tam potvrdil sám - proč to není ošetřeno v tomto vašem pozměňovacím návrhu také, tak jste se vyjádřil, že kroky jdou postupně - to znamená, že vy nejdříve dáte výpověď a pak budete někdy řešit to, co bude dál - a řekl jste, že najednou přijít komplexně se vším je sice hezká představa, ale v politice jde vždy vše krok po kroku. No, tak já se ptám, jestli jdete pozpátku, nebo jdete vpřed, nebo jak to myslíte?
Takže co nám vadí? Opět druhé čtení, je to legitimní, ano, bavíme se tady opakovaně. Já nevím, jestli to děláte nebo jaké sliby dáte ve své čtyřkoalici, protože paní... Piráti, kteří s vámi tak jsou - nejsou v koalici, to nepodpoří, nepodpoří to hnutí ANO, nepodpoří to SPD a na výboru pro sociální politiku a dlouhodobě - dlouhodobě - to i médiím říká pan ministr Jurečka, že to v žádném případě nepodpoří. Vím o tom, že to snad nepodpoří i kolegové z KDU, a myslím, že s tím mají problém i Starostové. Vy jdete stejně do boje. Já nevím, jestli jste něco těm firmám nebo soukromým firmám slíbili, ale je to... já doufám, že je to prohraný boj pro vás, ale je vidět, že ani v té koalici shody nemáte.
Já bych se chtěla zeptat, jak tam přemýšlíte o tom, že... jaká tam bude vazba na věk odchodu do starobního důchodu pro ty zaměstnavatele, protože ona je obtížně aplikovatelná s ohledem na plovoucí věk. Tady je napsáno, že nemůže dostat výpověď bez udání důchodu (důvodu?) člověk, který má pět let do starobního důchodu, ale ten věk teď pluje. Tím, co se schválilo, tak vlastně pluje a to znamená, že třeba - já nevím, jak to bude dlouho, tohle, platit, ale... - v šedesáti pěti tedy, když bych to brala třeba na sebe, tak v šedesáti letech mi nemůžete dát výpověď bez udání důvodu. To bude v tom roce nebo 21. července, pět let předtím, když mám narozeniny? To bych tedy ráda věděla, jestli to je dnem pět let před, nebo je to ten rok pět let před, od 1. ledna, to mi z toho není jasné.
Já vím, že se tady bavím o pozměňováku, který ještě není načten panem poslancem Zunou a je v systému, ale já bych ráda, když to půjde představit, mi na tyto otázky, jestli tedy si můžu požádat... nebo vy mi můžete dát výpověď bez udání důchodu (důvodu?) do 21. července a 22. už ne. To by mě moc zajímalo. ***
