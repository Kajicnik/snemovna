File: s127303.htm
Anchor: r4
Date: 27. schůze, 21. ledna 2025
Speaker: Poslanec Josef Kott

Speech:
Poslanec Josef Kott: Děkuji pěkně za slovo, paní místopředsedkyně. Vážení páni ministři, milé kolegyně, vážení kolegové, jak řekla paní místopředsedkyně, já jsem si připravil dva body.
Jeden je vyřazení tisku z této schůze a je to vyřazení tisku 732, novela o myslivosti, bod 19. V krátkosti bych vám zde řekl důvody, proč jsem se k tomuto takto rozhodl. Vzhledem k tomu, že Legislativní rada vlády nepodpořila, respektive vyjádření bylo takové, že se zákon má vrátit zpět k přepracování, protože jsou tam významné nesrovnalosti, které dle jejich názoru nejde žádným pozměňovacím návrhem opravit. Doporučila ministru zemědělství, respektive už vlastně šéfovi Legislativní rady vlády, aby tento vzal a vrátil k přepracování, nicméně nebylo vyslyšeno požadavku Legislativní rady vlády a pan ministr zemědělství spolu s panem ministrem Šalomounem, byť je to jejich možnost takto to řešit, vzali a posunuli tento tisk do Sněmovny s tím, že bude snaha to zde v rámci Poslanecké sněmovny opravit. To je první důvod, proč si myslím, že bychom ten tisk měli vyřadit a dát ještě možnost, aby všichni dotčení, kteří s tím chtějí dál pracovat, měli možnost se k tomuto tisku vyjádřit a připravit si možné opravy, respektive zvážit to, jestli tento tisk nevrátíme k přepracování a potom v nějakých zkrácených lhůtách to neuděláme tak, aby už to bylo všecko v pořádku a abychom docílili toho, čeho jsme chtěli docílit, to znamená, na jednu stranu ochrana krajiny a přírody, hlavně lesních a zemědělských porostů a na druhou stranu jsou tam i věci, s kterými nesouhlasí dnes ochránci přírody, protože tam nejsou úplně jasně vyspecifikovány možnosti, jak ochraňovat jednotlivé druhy zvěře a jak se potom k tomu stavět jako k celku.
Jsou tam i další záležitosti, které jsou sporné. Jsou tam věci týkající se nárokových povolenek, s čímž má významná část myslivecké odborné veřejnosti problém. Jsou tam záležitosti týkající se plánování odstřelu zvěře na základě nějakých tabulkových čísel, která... V rámci toho, jak se honitby překrývají a jak zvěř migruje, tak jsou to věci, které se i dle jejich názoru nedají pevně uchopit a nelze s nimi relevantně pracovat. Možná jsem měl začít tím, že nejspornější bod je snížení výměry honitby, ale to je záležitost, kde není shoda ani v rámci koalice.
Díky této novele si myslím, že skutečně je zapotřebí, abychom dostali dostatek času na to, abychom to udělali tak, abychom to byli potom schopni skutečně projednat a vytvořit podmínky jak pro Českomoravskou mysliveckou jednotu, tak pro majitele lesů i jednotlivé zemědělce, takže to je krátké zdůvodnění k tomu, proč tento bod chci vyřadit.
Dovolil bych pokračovat.

