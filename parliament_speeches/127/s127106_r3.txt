File: s127106.htm
Anchor: r3
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Nemám samozřejmě k dispozici všechny ty studie, mám zde shrnuté výsledky některých studií, třeba z odborného časopisu The New England Journal of Medicine, jsou to různé studie, které se týkají safety and efficacy právě zaměřené na vakcínu covid-19 - třeba studie Polaka a kolektivu, Badena a kolektivu, Thomase a kolektivu. Tyto studie jsou založeny na poměrně reprezentativním vzorku 43 000 dobrovolníků a 30 000 účastníků a vesměs výsledky těchto studií ukazují účinnost na úrovni 94 procent, taky potvrzují velmi dobrý bezpečnostní profil té vakcíny a neukazují nějaké výjimečné, závažnější reakce. Naopak závažnější reakce byly vzácné a nelišily se výrazně mezi očkovanou a kontrolní skupinou - tady shrnuji aspoň některé závěry těch studií: pokud jde o bezpečnost, ukázalo se, že nejčastější nežádoucí účinky zahrnují bolest v místě vpichu, únavu, bolest hlavy a svalů či kloubů. Většinou jde o mírnou a střední intenzitu. A zase ta další studie: závažné komplikace se vyskytly vzácně, jejich četnost se příliš nelišila mezi skupinou očkovaných a těmi, kteří dostali placebo. Takže máme tu k dispozici opravdu reprezentativní studie v renomovaném časopise nebo renomovaných časopisech, vědecky podložené, které toto nepotvrzují. Samozřejmě poctivě přiznávám, nejsem schopen reagovat na poznatky všech studií, a to bych nechal na kolegy, kteří se této věci odborně věnuji. Nicméně přesto platí moje konstatování, že vakcíny mRNA jsou považovány za bezpečnou, účinnou zbraň v boji proti celosvětové pandemii.

