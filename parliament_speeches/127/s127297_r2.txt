File: s127297.htm
Anchor: r2
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Děkuji, paní místopředsedkyně. Dámy a pánové, já budu konzistentní. Já jsem slíbil, že tady do voleb budu v zásadě navrhovat dva body, abyste pak neříkali, že jsme o tom nechtěli hovořit. Jeden se týkal řešení krátkodobého ubytování - to jsem udělal v úterý - a teďka navážu na téma, s kterým budete určitě hodně pracovat ve volební kampani, a to je boj s dezinformacemi. Já bych to chtěl teď zařadit a chtěl bych, abychom si tady právě řekli konkrétní příklady, protože jak víte, tak jak v úterý, tak i ve středu jsem tady otevřel téma jedné dezinformace, která se tady soustavně šíří a je namířená proti opozici, to jest náklady na jeden den projednávání Sněmovny.
Jasně jsem vám tady ukázal a dokázal, že se tady šířila dezinformace, za kterou se doposud nikdo neomluvil, že když tady jeden den jednáme nebo obstruujeme, což je třeba dnešek, tak že to bude stát daňové poplatníky 4 miliony 700 (tisíc). Už ne 4 miliony, tak vám dám do ruky větší kladivo, je to 4 miliony 700 (tisíc), přitom rozpočet Sněmovny je o 250 milionů vyšší, než byl na minulý rok.
Problém je v tom, že kdybychom tady nejednali ani minutu, jako že by... Ano, tady by stejně běželo plénum, ale kdyby nebylo, tak ta úspora je nula, protože tady samozřejmě všichni, všechno funguje dál. Touhletou vaší optikou, kdyby teoreticky nebylo... (Odmlka pro hluk u stolku předsedající.) Touhle optikou, kdybychom neměli žádné jednání pléna, tak by chod Poslanecké sněmovny nestál ani korunu. Rozumíte té absurditě? Jestli přepočítáváme den jednání Sněmovny na 4 miliony nebo 4 700 000 a my bychom ani jednou nejednali, tak by Sněmovna byla zadarmo a to víte, že to takhle není, takže to je jedna z dezinformací.
Takových dezinformací je víc, já jsem je zachytil, čímž to... Tímhletím tématem pozdravuju Radka Bartoníčka, který byl tamhle na balkoně a točil a teďka napsal tweet - já jsem mu to napsal - že se tady svítí, topí a my obstruujeme. Jestli tím možná naznačoval, tím že to něco stojí daňové poplatníky, tak jenom fakt říkám, že to stojí úplně stejně, i kdybychom tady mluvili, mlčeli, cokoliv, protože je to rozpočítáno na chod té instituce jako takové, nikoliv na to, co se děje přímo v tomto sále, takže bych byl rád, aby ani novináři se nepodíleli na šíření dezinformací. Jenom proto, že to je kladivo a bič proti opozici, tak se to hodí šířit dál.
Stejně, podobnou informací nebo dezinformací byla, když děláme naše setkání s Karlem Havlíčkem v hospodách, že si tam svážíme lidi, seniory z domovů seniorů autobusem. To je prostě lež nehorázná. Šíří to nejenom provládní příznivci, lajkují to i bohužel koaliční politici, mají pocit, že je to hrozně vtipné. Já se na těch setkáních vždycky ptám, jestli tam ti lidi jsou z domova seniorů. Ono by to nebylo nic proti ničemu, ať tam přijdou, ale radši se na to ptám. Na posledních dvou z třech setkání se nezvedla ani jedna ruka, takže to je lež. Ti vaši příznivci si dokonce dají tu práci, že si vezmou mapičku, najdou nejbližší domov seniorů, udělají v mapě tu cestu do hospody a ještě nás obviní, že vybíráme hospodu, která je blízko od toho, takže to je druhá taková dezinformace.
Mě by fakt zajímalo... Já jsem rád a tady bych chtěl udělat reklamu tomu, že příští týden je mediální výbor, kam jsem si dovolil pozvat pana plukovníka Foltýna a zástupce jeho odboru. Já se na tohleto budu ptát, protože mně se obecně dezinformace nelíbí, ale všechny, ne selektivně, že jedna je... jednu budeme tolerovat v tom veřejném prostoru, protože se nám líbí, a druhou ne. Vzhledem k tomu, že to bylo i součástí té mediální novely - a já jsem rád, že vládní poslanci v tomhletom vzali rozum do hrsti a ten paragraf tam nahradili... boj s dezinformacemi nahradili mediální gramotností - tak je vidět, že opravdu v tomhletom to snad doufám někteří z vás, rozumní, cítíte podobně.
Tak já bych byl rád, abychom se o tom tady jednou pobavili, o tom boji s dezinformacemi, co to znamená a co z toho vyplývá, protože jednou se to může otočit i proti vám. Děkuji. (Potlesk z řad poslanců hnutí ANO 2011.)

