File: s127063.htm
Anchor: r2
Date: 27. schůze, 21. ledna 2025
Speaker: Poslanec Petr Bendl

Speech:
Poslanec Petr Bendl: Děkuji za slovo. Vážený pane předsedající, pane ministře, kolegyně, kolegové, dovolte i mně pár slov k této materii, kterou jsme projednávali poměrně dlouho. Chci především poděkovat, že se nám po možná pěti letech podařilo prosadit nebo dojít k materiálu, který umožňuje takzvanou porážku na pastvině. Slováci už tento systém mají velmi dlouho. Je to jak v podstatě welfare opatření, tak to posiluje konkurenceschopnost sedláků, kteří chovají ta, řeknu, menší, méně početná stáda, zpřístupní to více prodej regionální potraviny a otevře to šanci neposílat, řeknu, dobytek na velmi velkou vzdálenost. Všichni víte, že Česká republika patří k zemím, kde je největší vývoz živých zvířat v Evropské unii. Tohle je šance, aby ke zpracování a k prodeji došlo prostřednictvím právě prodeje ze dvora. Tohleto je velká šance jak z hlediska prodeje, tak z hlediska welfare zvířat zcela bezpečně, protože nebudou muset absolvovat složitosti, které souvisí s dopravou.
Chci poděkovat i za to narovnávání podmínek při prodeji drůbeže ze dvora. Je to věc, o které jsme s panem ministrem mluvili. Jde o to, že Poláci, Slováci nebo země kolem nás mají ta pravidla ve prospěch prodejů ze dvora daleko, řeknu, méně složitá, umožňující větší flexibilitu, zejména těch nejmenších. My ty podmínky srovnáváme. Myslím, že to je dobře.
Byla tady ještě debata k řadě dalších pozměňovacích návrhů, já je nechci jmenovat všechny. Uvazování psů, to samozřejmě je věc, kterou zcela určitě nebo její zákaz zcela určitě podpoříme, a podpoříme i to zpřísnění - zdůrazňuji, zpřísnění - halal porážky v České republice, protože pokud jste to sledovali, ona tady umožněna byla, teď i na základě tlaku nevládních organizací. Slyšeli jsme to společně všichni, kteří jsme byli na jednání zemědělského výboru, z úst lidí, kteří zastupovali tento nevládní sektor, že to vítají, tuto změnu, která se mezi tím původním projednáním veterinárního zákona odehrála, protože je zpřísňujeme, udělujeme... Stát bude udělovat licence pouze na rok za dohledu Státní veterinární správy. Je tam speciální chod, v tomto ohledu je to možná dvojí standard, ale právě s ohledem na to, co jsme dlouhou dobu diskutovali, takže není to tak, že bychom něco rozvazovali, naopak vlastně tu stávající možnost, která existuje, zpřísňujeme a více ji dozorujeme. Myslím, že bude správně, kdybychom se dlouhodobě soustředili na to, abychom nebyli jedním z největších vývozců živých zvířat, ba naopak, abychom případně byli když už, tak těmi zpracovateli a prodejci, protože ta přidaná hodnota aby zůstávala tady tedy u nás.
Celkově ještě jednou děkuji za celý ten veterinární zákon. Myslím, že bude užitečným nástrojem pro zemědělce a zemědělství obecně.

