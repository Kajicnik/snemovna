File: s127262.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Pane poslanče, já jsem se vůbec nepochválil. To by vypadalo úplně jinak. Já bych se pochválit uměl. Ale já jsem vám tady citoval jednak makroekonomickou prognózu Ministerstva financí, kterou dělají odborníci na tomto ministerstvu, dále jsem vám citoval informace z výzkumu veřejného mínění a pak jsem vám také hlavně citoval data Českého statistického úřadu. Všechna jsou pozitivní. A jestli jste z toho nabyl dojem, že je to chvála vlády, tak je to jenom dobře. Já jsem tady žádnou sebechválu nepředváděl, jenom jsem vám říkal fakta.
A k těm faktům ještě něco přidám. Opravdu přestaňte strašit lidi! Vím, že to je pro vaši stranu taková jako obvyklá poloha. Ale ceny potravin - ceny potravin rostly v České republice nejméně z celé Evropské unie. Ceny pohonných hmot patří k nejnižším v Evropské unii. Tak fakt si nevykládejme, je to všechno špatně, jak to vypadá tragicky.
Říkal jsem vám tady, jak roste reálná mzda. Říkal jsem vám tady, jak se na to dívají spotřebitelé. Říkal jsem vám tady, jak se vyvíjí naše ekonomika. Tak přece si tady nebudeme vykládat, že všechno je špatně, že se řítíme do katastrofy, že jsou tu lidé, kteří prostě za chvíli nebudou mít co do úst.
Jasně že se všichni nemají dobře. Proto taky máme poměrně robustní systém sociální pomoci, který jsme ještě upravili. Vzpomeňte si na to, jak jsme upravovali příspěvek na bydlení, aby na něj dosáhlo víc domácností. Teď děláme velmi zásadní změnu systému sociálních dávek tak, abychom opravdu dokázali pomáhat těm, kteří si pomoci nemohou a kteří se dostávají do problémů, neplýtvali peníze tam, kde to není potřeba. A já myslím, že tahle kombinace toho všeho zajišťuje, že v České republice se bude dobře žít všem občanům, což je náš cíl.

