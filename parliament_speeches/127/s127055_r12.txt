File: s127055.htm
Anchor: r12
Date: 27. schůze, 21. ledna 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová: Ne, mě pobavil kolega Král, který mi řekl, že ve mně nevidí soudruha, ale ženu. (Směje se. Smích v sále.)
Já jsem se přihlásila, protože jsem chtěla reagovat na paní poslankyni Válkovou, protože opravdu myslím si, že si nemůže myslet, že by Občanská demokratická strana neměla dostatek emancipovaných žen ve svých řadách. Paní kolegyně Válková bydlí na Praze 2, snad tady neprozradím nic úplně neveřejného, kde jsem byla dvacet pět let místostarostkou, starostkou, dokonce bylo období, kdy jsme jako ženy někdy i měly většinu v radě městské části, teď tam je tedy pan starosta. Naprosto přirozeným vývojem jsem ministryně obrany. Máte pocit, paní Válková, že je mě málo slyšet, že je mě málo vidět? (Rozruch v sále.) Myslíte si, že někteří kolegové z Ministerstva obrany by tam raději neměli muže? Já myslím, že ne. Takže opravdu vždycky, když budete mluvit o ženské emancipaci, vzpomeňte si prosím na mě. Děkuji. (Pobavení a potlesk v sále.)

