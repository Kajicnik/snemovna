File: s127302.htm
Anchor: r4
Date: 27. schůze, 21. ledna 2025
Speaker: Poslanec Jaromír Dědeček

Speech:
Poslanec Jaromír Dědeček: Děkuji za slovo, paní místopředsedkyně. Vážené kolegyně, vážení kolegové, pane ministře, včera i dnes se tady probírala kauza praní špinavých peněz v záložně. Já bych navrhoval, aby k jednání Poslanecké sněmovny byl zařazen bod Zapojení premiéra Petra Fialy do praní špinavých peněz.
Vážené poslankyně, vážení poslanci, s ohledem na významnost a závažnost situace navrhuji, abychom zařadili do programu jednání Poslanecké sněmovny bod, který se týká možného zapojení premiéra Petra Fialy do nelegálních finančních aktivit spojených s kampeličkou, ve které měl údajně podíl. Tato záložna se stala středem pozornosti kvůli podezřelým výběrům hotovosti v řádu desítek a stovek milionů. Existují vážná podezření, že došlo k porušení pravidel proti praní špinavých peněz, a je proto nezbytné, abychom tuto situaci důkladně prošetřili, a to jak ve vazbě na zákon AML, tak i ve vazbě na Finanční analytický úřad.
Je naprosto nepřijatelné, aby záložna fungovala v prostředí, kde se nerespektují zákonné normy, zejména pokud jde o tak závažné otázky, jako je praní špinavých peněz. Vyzýváme proto pana premiéra Fialu, aby transparentně objasnil povahu svého angažmá v této instituci a aby předložil veškeré důkazy, které by mohly osvětlit jeho roli v této záležitosti - ne tak, jak nám tady vyprávěl včera na interpelacích, ale průkazně - včetně toho, kam zmizely peníze odnesené v igelitkách.
Podle dostupných informací bylo v posledních třech letech v kampeličce rozkradeno přibližně 370 milionů korun. Tyto prostředky měly být původně použity na nákup munice pro Ukrajinu, což zvyšuje závažnost celé situace. Tato ztráta nejenže narušuje důvěru v naši finanční infrastrukturu, ale také ohrožuje naši mezinárodní pověst a závazky, které jsme učinili vůči svým spojencům. Dále je zarážející, že z kampeličky odešel dar ve výši 850 000 korun pro Občanskou demokratickou stranu od třiaosmdesátiletého pana Hromádky. Zůstává otázkou, zda tento dar byl skutečně dobrovolný a zda nebyl spojen s žádnými podmínkami nebo tlaky. Navíc z kampeličky odešlo 5,2 milionu korun bruselskému institutu New Direction. Následně začali z tohoto institutu proudit finanční prostředky do Fialova institutu Pravý břeh, který financuje jeho kampaň, v celkové výši 7 milionů korun. Tento tok peněz vyvolává mnoho otázek ohledně možného střetu zájmů a finanční transparentnosti. ***
