File: s127249.htm
Anchor: r10
Date: 27. schůze, 21. ledna 2025
Speaker: Poslankyně Jarmila Levko

Speech:
Poslankyně Jarmila Levko: Děkuji za slovo, pane předsedající. Vláda předložila Sněmovně tento návrh zákona o řízení a kontrole veřejných financí 18. listopadu 2024 a téhož dne byl rozeslán poslancům jako sněmovní tisk855. Organizační výbor svým usnesením číslo 327 ze dne 20. listopadu 2024 doporučil návrh zákona zařadit do návrhu pořadu schůze Poslanecké sněmovny, navrhl rozpočtový výbor jako výbor garanční a určil mě zpravodajkou.
Pan ministr jako předkladatel už tady návrh představil, takže já už to vezmu jenom velmi stručně. Stávající systém řízení a kontroly je primárně upraven zákonem č. 320/2001 Sb., o finanční kontrole, který nabyl účinnosti 1. ledna 2002, a od té doby byl dvaadvacetkrát novelizován. Novely však pouze reagovaly na vznik jiných právních předpisů a neměly charakter ucelené změny, která by reflektovala zkušenosti s fungováním vnitřních kontrolních systémů ve stávající podobě v různých typech veřejné správy.
Ta více než dvacetiletá praxe tedy ukázala, a já vím, o čem mluvím, protože jsem pracovala v příspěvkové organizaci, že stávající právní úprava přinesla vysoce formální schvalovací proces spojený se značnou administrativní zátěží, že také dostatečně nezohledňuje situaci malých orgánů veřejné správy, které s ohledem na personálně limitovaný aparát nejsou schopny zajistit plnění všech povinných rolí v řídící kontrole - mám na mysli příkazce operace, správce rozpočtu, hlavní účetní - a s tím souvisí i omezená kvalifikace zaměstnanců provádějících kontrolu právě z důvodů vysokých nároků na jejich počet. Také se ukázalo, že plošná povinnost zavést interní audit vedla k formalistnímu přístupu, tedy prostému ověřování plnění zákonných povinností bez zaměření auditu na rizikové oblasti. ***
