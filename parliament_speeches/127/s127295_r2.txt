File: s127295.htm
Anchor: r2
Date: 27. schůze, 21. ledna 2025
Speaker: Poslankyně Jana Berkovcová

Speech:
Poslankyně Jana Berkovcová: Děkuji, paní předsedkyně. Vážené dámy a vážení pánové, já bych ráda navrhla jako bod do dnešního pořadu schůze bod Financování nepedagogů a budoucnost školního stravování.
Ministerstvo financí a Ministerstvo školství se dohodly na financování nepedagogické práce, rozhodli se, že veškerou zodpovědnost za financování nepedagogických pracovníků hodí na obce a kraje. Jen se oba ministři, pan Bek a pan Stanjura, zapomněli dohodnout i s hejtmany a starosty. Ti totiž návrh převést financování nepedagogů pod zřizovatele odmítají. Oprávněně kritizují, že nemají dostatek informací a stále netuší, kolik peněz dostanou a jak bude změna systému financování ve skutečnosti probíhat.
Odmítavé stanovisko k návrhu financování nepedagogů prostřednictvím RUD vydal Svaz měst a obcí, Sdružení místních samospráv a nově i Asociace krajů. Protesty vyhlásily i školské odbory. Jakou váhu bude mít tato síla odporu a nesouhlasu pro vládu? Zřejmě žádnou. Jak už je zvykem této vlády, protlačí si změny stejně, formou přílepku, tentokrát přílepku ke školskému zákonu. Opět se vyhýbáte řádnému legislativnímu procesu, připomínkovému řízení, chybí vám analýzy i zprávy o dopadu. Ředitelé škol ani zřizovatelé ještě nevědí, jak bude vše probíhat, chybí informace a panují obavy z nedostatku peněz.
Dvoukolejné financování školství představuje závažné ohrožení kvality vzdělávacího systému, stability škol a důstojných pracovních podmínek nepedagogických pracovníků. Celá chystaná změna je nepromyšlený šlendrián, kdy vláda přehazuje svou zodpovědnost na obce a kraje, nedá jim k tomu oporu ani dostatečné množství financí, a navíc veškeré kroky nejsou zákonem ošetřeny. Nepedagogičtí pracovníci, tedy školníci, kuchařky, administrativní pracovníci, uklízečky, ti všichni jsou nezbytnou součástí vzdělávacího systému a bez nich by vzdělávací proces nemohl efektivně probíhat. Téměř 70 000 těchto zaměstnanců dnes nemá jistotu, jak a z čeho budou od září placeni.
Do této tristní a zoufalé situace přichází Ministerstvo zdravotnictví s Ministerstvem školství s další novinkou, která bude oním pověstným posledním hřebíčkem do rakve školnímu stravování. Státní zdravotní ústav chystá novou vyhlášku, podle které se děti mají ve školách a ve školních jídelnách stravovat zdravěji, budou se vařit bezmasá jídla, luštěniny, žádné sladké pokrmy, jídla mají být připravovaná novými technologiemi. Státní zdravotní ústav vyhlášku připravil fakticky za zavřenými dveřmi s mizivou komunikací směrem k těm, kterých se to týká, tedy s vedoucími školních jídelen, s obcemi a kraji coby zřizovateli. Vyhláška byla testovaná pouze na malém vzorku školních jídelen a výsledky ukázaly, že výrazně vzrostla odpadovost, tedy že strávníci více obědy vyhazovali. Tyto změny s naprostou absencí zdravého selského rozumu jsou vnucovány shora všem jídelnám bez ohledu na jejich vybavení, personální stav a finanční možnosti a to vše v době, kdy 8 000 školních jídelen netuší, kdo a za jaké peníze v nich bude od září pracovat. Co má být záměrem? Postupné zrušení školních jídelen, jejich nahrazení gastro firmami, které budou obědy do škol rozvážet, o jejichž kvalitě lze pochybovat?
Je to příklad dalšího destruktivního kroku této vlády v systému, který doposud dobře fungoval. Školní stravování je naše rodinné stříbro, které nám záviděla celá Evropa. Ráda bych proto navrhla jako první bod dnešní schůze tento bod, Financování nepedagogických pracovníků a budoucnost školního stravování. Děkuji.

