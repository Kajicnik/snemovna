File: s127181.htm
Anchor: r4
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, pane místopředsedo. Já tedy navážu na tu debatu, která se týká trestu pro lháře ve volební kampani, kde ten trest je kritizován ze strany ODS a ANO. Mě tady zaujalo, že pan ministr prohlásil, že s tím návrhem nebyl seznámen, takže jsem se chtěl zeptat, protože se bavíme tady o vládním, koaličně dojednaném návrhu o volebních kampaních, jestli to tedy je porušení koaliční smlouvy, která v čl. 9 mezi SPOLU a STANem jasně stanovuje, že pozměňovací návrhy k vládním návrhům mají být konzultovány předtím, než jsou předloženy, a jestli tedy budou koaliční strany pro tento pozměňovací návrh ODS, který vypouští jakýkoliv postih pro lži ve volebních kampaních a bude to nechávat čistě na těch soudech, které o tom nikdy nerozhodly samozřejmě, tak jestli takovýhle návrh má domluvenou podporu, nebo jste to ještě v koalici neřešili, nebo vás vaši koaliční partneři dostali do téhle skvělé situace, že se o takhle vážném pozměňovacím návrhu dovídáte tím, že ho tady někdo přednese na plénu Poslanecké sněmovny, protože to byl jeden z důvodů, proč ta spolupráce v koalici byla velmi obtížná. Mě by zajímaly opravdu odpovědi na tyto otázky týkající se pokuty pro lži ve volebních kampaních. Děkuji.

