File: s127194.htm
Anchor: r4
Date: 27. schůze, 21. ledna 2025
Speaker: Poslankyně Eva Decroix

Speech:
Poslankyně Eva Decroix: Já vám děkuji, pane předsedající, za slovo. Já si dovolím nejdříve krátce reagovat na pana kolegu. Samozřejmě každý z nás jakožto politik připravuje návrhy, které částečně směřují k jeho voličům a naplní jejich očekávání. To znamená, vaše čtení našeho pozměňovacího návrhu, že má naplnit očekávání části našich voličů, je samozřejmě zcela správné. Já bych dokonce i souhlasila s vaší definicí, s vaším přídomkem, toho návrhu. Cíl je velmi jednoduchým, máme zpružnit pracovní trh. Rozumím, že na to nemusíme mít všichni stejný názor, a rozumím, že tady samozřejmě otázky o ústavnosti jsou takový už běžný argument. To, že na to nemusíme mít shodu nejenom napříč opozice - koalice, ale i v koalici, taktéž odpovídá nějakému rozložení těch sil a tu diskusi máme vést právě tady, takže děkuju za váš příspěvek i za ty vznesené připomínky.
Nicméně jsem se hlásila především proto, abych zde uvedla, a následně se k němu i přihlásila v podrobné rozpravě, pozměňovací návrh, který je nyní nahrán pod sněmovním dokumentem 5976. Dovolím si říci, že se jedná víceméně o technický pozměňovací návrh, který napravuje něco, co bylo zapomenuto v minulém zákoně, tak, aby to bylo správné. Tento pozměňovací návrh směřuje k tomu a především staví najisto, že doplňkové penzijní spoření má být dle tohoto pozměňovacího návrhu daňově podporovaným produktem spoření na stáří, a to prosím i v případě, kdy vznikne nárok na dávku právě z tohoto doplňkového penzijního spoření i před uplynutím jinak obecně požadované spořicí doby v délce 120 kalendářních měsíců. Je to tedy pozměňovací návrh, který jde směrem k právům zaměstnanců tak, aby jejich práva v souvislosti s tímto doplňkovým penzijním spořením byla širší.
Vzhledem k tomu, že se jedná o pozměňovací návrh velmi stručný, tak se domnívám, že takto to odůvodnění by mohlo stačit, a následně se k němu přihlásím v podrobné rozpravě.

