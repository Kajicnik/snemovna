File: s127181.htm
Anchor: r2
Date: 27. schůze, 21. ledna 2025
Speaker: Poslanec Radek Vondráček

Speech:
Poslanec Radek Vondráček: Děkuji za slovo. No, já jenom chci zdůraznit, že my se v podstatě nehádáme. Nikdo nechce lživé kampaně, nikdo.
Když vy jste tady před chviličkou vystupoval, pane ministře, říkal, že to nejde taxativně určit, že to nejde přesně určit, tak já s tím taky souhlasím. Právě proto, že to nejde pořádně určit, tak bychom se měli tady domluvit, že bude lepší to dát pryč a nechat tam tu měkkou úpravu deklaratorní, tak jak říkal kolega přede mnou. My jsme tady měli tři vystoupení po sobě, kde jsme se sebou v podstatě všichni souhlasili.
Evropa obecně je přeregulovaná. Každý, kdo nový přijde, tak má potřebu zanechat po sobě nějaké nové pravidlo a učinit svět lepší, ale ono se to v určitém okamžiku už zvrtne.
Pokud vím, v Německu udělají nějaké memorandum ty strany kandidující, že budou dodržovat určitá pravidla a budou se určitým způsobem v té předvolební kampani chovat. To je cesta, zespodu. Zas na druhou stranu tam nepozvali AfD a zase svým způsobem je to předvolební faul, ale je to aspoň náznak cesty, kudy bychom měli jít.
Tak já bych se opravdu, pane ministře, přimlouval za to, abychom tuhle debatu vzali vážně a tuhletu část zákona dali pryč, protože je kontroverzní.
Jak říkal kolega Munzar, my jsme vůbec ještě neřešili ty praktické otázky, protože já jsem přesvědčený, že tam nějaké šikanózní návrhy a podněty budou. Určité procento obyvatel, kteří tu politiku prožívají velmi intenzivně, mají svoje favority a ty, které rádi nemají, tak bude podávat podání. Ten úřad jak se k tomu postaví z moci úřední? On to nemůže jenom tak odložit. Není to tak dávno, co jsme řešili v České republice paní z Prostějova, která dala nějaký příspěvek na facebook a musela... byla předvolána městským úřadem v Prostějově, protože se vyjadřovala negativně o vládě České republiky. Nakonec to odložili, ale ten úřední šiml zafungoval. Tohle bude to samé a my se (Předsedající: Čas.) odpovědi dozvíme někdy, kdy už ta kampaň nebude, už ti politici tu nebudou.

