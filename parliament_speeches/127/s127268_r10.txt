File: s127268.htm
Anchor: r10
Date: 27. schůze, 21. ledna 2025
Speaker: Poslankyně Vladimíra Lesenská

Speech:
Poslankyně Vladimíra Lesenská: Moc děkuju za slovo, ještě jednou, paní předsedkyně. Děkuji, že pan ministr přišel, protože už jsem si říkala, že budu muset odvolat i svou další interpelaci.
Vážený pane ministře, zákoník práce je v současné době vlastně nejskloňovanější novela jakéhokoliv zákona. Obsahuje ustanovení, které zatím teda neobsahuje, protože původně se říkalo, že bude obsahovat, pak jste opravdu deklaroval, že výpověď bez udání důvodů v novele zákoníku práce nebude, také jste jí tam nedal. Nicméně vaši koaliční partneři, poslanci za TOP 09 a ODS, jí vlastně předložili a budou jí případně načítat, nebo jestli už jí vložili do systému. Chtěla bych se vás zeptat, jak se vlastně k tomuto postavíte? Protože i dle informací některých zaměstnavatelů podání výpovědi bez důvodu nějakou efektivitu nebo zpružnění pracovního trhu nepřinese, a sám velmi dobře víte, že tato změna zákoníku práce by musela navazovat ještě na další změny, které se týkají Úřadu práce, protože na důvody výpovědi jsou vázané kromě jiného i podpory v nezaměstnanosti a vůbec možnost evidence na úřadě jako nezaměstnaných.
Takže bych se vás chtěla zeptat, jakým způsobem vlastně se stavíte k postupu svých vlastních koaličních partnerů?

