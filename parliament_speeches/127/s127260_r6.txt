File: s127260.htm
Anchor: r6
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Dobrý den, dámy a pánové. Pane premiére, konečně vás tady mám. Praní špinavých peněz ve vašem okolí, to je téma, kterému se úspěšně krytý svými poslanci už skoro měsíc vyhýbáte. Víte, pane premiére, co je v České republice symbolem praní špinavých peněz? Podivného financování politických stran, ztracených desítek milionů určených na zbraně pro Ukrajinu a stovek milionů v igelitkách? Kampelička s názvem Podnikatelská družstevní záložna, pane premiére. A víte, kdo je symbolem této kampeličky, pane premiére? (Otáčí se na předsedu vlády.)
Já vám to řeknu, jste to vy, symbolem této mafiánské kampeličky. Byl jste jedním z 99 spoluvlastníků této instituce, když z ní chodily peníze na konto ODS. Záhadný dar důchodce ve výši 850 000 korun, pamatujete si? Ale běží čas, tak otázky.
Proč jste, než to prasklo, své spoluvlastnictví kampeličky tak úzkostlivě zatajoval, pane premiére? Proč jste vložil 950 000 korun rodinných úspor do obskurní kampeličky, když byly vaše prostředky do pěti milionů korun v Komerční bance pojištěny fondem pojištění vkladů, a neexistoval pro to legitimní důvod? Jak hodnotíte, že jste za pět let získal z vloženého milionu úrok 256 korun? Ekonomicky to logiku nedává.
Mohl jste tedy přiznat, co jste si za svůj vklad ve skutečnosti koupil? Proč jste ještě nepověřil zodpovědné pracovníky vašeho institutu, aby rozptýlili obavy z černého financování vaší kampaně ke zveřejnění jejich plnění vůči New Direction? Z kampičky totiž, jak velmi dobře víte, odešly do této bruselské nadace v letech, kdy jste byl jejím spoluvlastníkem, částky v hodnotě přesahující pět milionů korun. A tato nadace následně ve stejném rozsahu financovala váš institut. A já vás vyzývám, abyste ukázal, na základě čeho. (Předsedající: Čas!) Prosím o odpovědi a dál budu pokračovat. Děkuji.

