File: s127261.htm
Anchor: r6
Date: 27. schůze, 21. ledna 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, paní místopředsedkyně. Vážený pane premiére, obracím se na vás s interpelací týkající se problematiky rostoucích cen potravin, energií a nákladů na bydlení, které mají dlouhodobý negativní dopad na životní úroveň obyvatel České republiky. Tato otázka se stává každodenním problémem pro stále širší část obyvatelstva, zejména pro osoby s nižšími příjmy, seniory a rodiny s dětmi. Růst cen potravin a energií, zejména v období inflační krize, proti které vaše vláda nic zásadního nepodnikla a jenom tomuto negativnímu stavu přihlížela, vedl k výraznému snížení kupní síly občanů. Díky této vaší nečinnosti má mnoho lidí stále větší problémy s pokrytím základních životních nákladů, což ovlivňuje jejich kvalitu života a perspektivitu pro budoucnost.
V uplynulých měsících jsme svědky mnoha vládních slibů, avšak konkrétní a efektivní kroky stále chybí. Tato situace vycházející z vaší nečinnosti vede k rostoucí frustraci občanů, kteří očekávají konkrétní a rychlá řešení.
Proto vás vyzývám, pane premiére, k vyjádření, jaké konkrétní kroky má vaše vláda připravené v těchto klíčových oblastech, aby zajistila ekonomickou stabilitu a sociální spravedlnost pro všechny občany České republiky, a jaké konkrétní kroky hodlá vláda podniknout, aby zastavila pokračující růst cen potravin, energií a nákladů na bydlení, a to ještě v tomto volebním období?

