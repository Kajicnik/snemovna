File: s127256.htm
Anchor: r2
Date: 27. schůze, 21. ledna 2025
Speaker: Poslankyně Taťána Malá

Speech:
Poslankyně Taťána Malá: Děkuji za slovo, paní předsedající. Dobrý den, pane premiére. Je to pár týdnů, co nás varovala BIS před tím, že Českou republiku čeká zhoršení bezpečnostní situace v návaznosti na možný konec války na Ukrajině. I když se tuto zprávu snažili někteří vládní politici bagatelizovat, tak my i bezpečnostní komunita ji bereme vážně a je poněkud znepokojující, že krátce po varování BIS jsme se dozvěděli, že v posledních měsících opustili Úřad pro zahraniční styky a informace dva velmi zkušení klíčoví zpravodajci, kteří se přesunuli do soukromého sektoru, konkrétně do jedné vlivné zbrojařské společnosti. Dále by měl odcházet také náměstek této služby, který řešil většinu důležitých úkolů, a aby toho nebylo málo, tak se dlouhodobě spekuluje také o možném odchodu ředitele tohoto úřadu. Není přitom tajemstvím, že o podobném kroku uvažuje i řada dalších zaměstnanců ÚZSI, a to především proto, že necítí dostatečnou podporu, a především nejsou dostatečně motivováni, aby zůstali ve státních službách.
Toto je problém, který by měl jednoznačně být řešen okamžitě a důkladně, a já jsem ihned poté, co jsem se tyto informace dozvěděla, tak jsem svolala na toto téma sněmovní komisi pro kontrolu rozvědky. Bohužel pan ministr Rakušan se z jejího jednání omluvil, a tak mi nezbývá než využít této příležitosti a probrat to zde. Je pro mě neuvěřitelné, že vláda, která vlastně vašimi ústy od začátku konfliktu na Ukrajině říká, že jsme ve válce, jen nečinně přihlíží tomu, že lidé, kteří byli vycvičeni za naše peníze, měli přístup k citlivým informacím, odejdou pracovat pro zbrojařskou společnost.
Já bych chtěla znát, jaké kroky chystá vaše vláda a vedení ÚZSI, aby zabránili dalším odchodům a zajistili stabilitu a kontinuitu v této klíčové službě. Chtěla bych vědět, jakým způsobem zajistí vaše vláda, aby tajné a citlivé informace, kterými disponují příslušníci tajných služeb, nemohly být zneužity v privátním sektoru a případně (Předsedající: Čas.) neohrozily národní bezpečnost, a jak chcete zajistit ekonomickou stabilitu zaměstnanců tohoto úřadu.

