File: s127196.htm
Anchor: r5
Date: 27. schůze, 21. ledna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně. Velice stručně, já chci také pochválit MPSV, protože po letech, kdy to bylo opravdu zoufalé, lidé čekali na těch - často jsou to i stovky tisíc, i 400, 450 000 posudků ročně - tak na to často čekali řadu měsíců až někdy i let, tak to je naděje na skutečně velkou změnu. Já myslím, že je potřeba říct, když se něco daří a tohle je prostě velká věc.
Samozřejmě v minulosti se hodně diskutovalo o tom, zda nezavést takzvané samoposuzování pro některé jednodušší situace, zda nezavést systém, který byl pilotován v řadě jiných zemí EU, to si myslím, že ještě možná budoucnost bude, alespoň u některých jednodušších případů, u některých situací, kde stejně existují lékařské zprávy, existují například doklady o dopravní nehodě a podobně.
Nicméně opravdu to jediné, co tady chci říct, je, že po těch letech, kdy lékařská posudková služba kvůli věkovému profilu lékařů, kvůli tomu, že to samozřejmě pro lékaře, kteří chtějí léčit a ne psát papír, není tak atraktivní, kdy čelila obrovským krizím, tak je naděje, že to bude funkčnější. Díky za to.

