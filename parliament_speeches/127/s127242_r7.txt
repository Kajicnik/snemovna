File: s127242.htm
Anchor: r7
Date: 27. schůze, 21. ledna 2025
Speaker: Poslankyně Alena Schillerová

Speech:
Poslankyně Alena Schillerová: Děkuju za slovo, paní předsedkyně. Kolegyně, kolegové, je 10.55, bezesporu nedojde k ukončení rozpravy v této interpelaci pana předsedy Michálka. Já ten čas využiju k tomu, abychom si shrnuli, jak nám dnes opět proběhly interpelace.
Bylo zařazeno 22 interpelací na členy vlády - na různé členy vlády od premiéra počínaje přes paní ministryni obrany, pana ministra spravedlnosti, pana ministra financí, pana ministra životního prostředí, pana ministra školství, doufám, že jsem na nikoho nezapomněla, samozřejmě pana ministra Lipavského, ministra zahraničních věcí.
Kdo je tu přítomen? Kdo je tu přítomen? Jeden jediný člen vlády, a to je ministr zahraničních věcí Lipavský. Shodou okolností na jeho interpelaci už asi nedojde z časových důvodů, to znamená, opět vyignorovala vláda písemné interpelace, a to je jev, který se tady opakuje po celé volební období s různými výjimkami - a skutečně výjimkami, kdy někteří členové vlády přijdou.
A vy se potom divíte, že načítáme body? Vy se divíte, že využijeme tedy jiný čas, abychom vystoupili a upozornili na klíčové problémy v naší zemi? Které trápí naše občany, které trápí naše firmy, ekonomické, ale i samozřejmě jiné? No, to je ten důvod! To je ten důvod, že vy ignorujete skutečnost, že se máte zpovídat této Poslanecké sněmovně a máte to dělat především prostřednictvím interpelací, takže potom nebuďte překvapení, když my budeme v tomto módu pokračovat a budeme opět načítat body a budeme chtít zařadit věci, které bychom si mohli a měli vyříkat na této půdě v době písemných nebo i ústních interpelací. Děkuju. (Potlesk poslanců hnutí ANO).

