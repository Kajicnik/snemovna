File: s127109.htm
Anchor: r6
Date: 27. schůze, 21. ledna 2025
Speaker: Poslanec Miloslav Janulík

Speech:
Poslanec Miloslav Janulík: Dobrý den, děkuji. Pane premiére. Já v podstatě po roce přicházím se stejným tématem. Po roce logicky, protože se uzavřel rok 2024 a opět nám poklesla porodnost. Zatím to vypadá, že to bude zhruba o dalších 7 000 nenarozených dětí, což je takové městečko. Před rokem, když jsem se vás na to ptal, tak v té odpovědi - dá se to dohledat v zápise - jste mi řekl, že klesla porodnost, což jsem samozřejmě věděl. S tím v poslední půl minutě jste mi řekl, že vaše vláda koná mnohé kroky, aby tomu tak nebylo, ale že se to tak děje všude. No, ono se to tak děje ve smyslu té Evropy. Někde víc, někde míň, někde výrazně míň. Já bych tedy chtěl vidět po tom roce, jestli ty kroky, o kterých jste mluvil obecně - nevím, které to tedy byly - vedly k tomu, k čemu vést měly. Asi tedy nevedly, protože porodnost dále poklesla a zase poměrně výrazně.
Chci se zeptat, proč jste třeba nesáhli k takovým opatřením, jako některé okolní státy, kdy jenom přímé nebo i nepřímé finanční pobídky přimějí mladé lidi... Teď nemluvím o bytové výstavbě a jiných komplexních věcech, ale jsou to třeba fakt přímé pobídky na děti nebo výrazné finanční daňové zvýhodnění matek s dětmi, protože to si myslím, že jsou jasné propopulační kroky. Já jsem ale, promiňte, během toho roku žádný propopulační krok vaší vlády nezaznamenal. Tak bych rád, kdybyste mně řekl, když jste vloni říkal, že tedy jsou ty kroky, tak jestli byste mně mohl některé jmenovat a zároveň i vysvětlit, proč tedy, pokud nějaké byly, neměly vůbec žádný vliv. Děkuji.

