File: s127001.htm
Anchor: r1
Date: 27. schůze, 21. ledna 2025
Speaker: Předsedkyně PSP Markéta Pekarová Adamová

Speech:
Předsedkyně PSP Markéta Pekarová Adamová:: Vážené paní poslankyně, vážení páni poslanci, vážení členové vlády, zahajuji 127. schůzi Poslanecké sněmovny a všechny vás vítám.
Aby byla zaznamenána naše účast, tak jsem vás právě nyní odhlásila a prosím, abyste se přihlásili identifikačními kartami, případně mi oznámili, kdo žádá o vydání náhradní karty.
Organizační výbor Poslanecké sněmovny stanovil návrh pořadu 127. schůze 9. ledna 2025. Pozvánka vám byla rozeslána elektronickou poštou téhož dne.
Vážené kolegyně a kolegové, než přikročíme k dalšímu jednání, chtěla bych vás informovat, že dne 10. ledna tohoto roku zanikl poslanecký mandát Milanu Ferancovi. V této souvislosti je nutno učinit některé ústavní kroky. Proto vás prosím, abyste se ztišili, zaujali jste svá místa v sále, protože jedním z nich je i slib nového poslance.
