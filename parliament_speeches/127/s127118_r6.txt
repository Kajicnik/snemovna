File: s127118.htm
Anchor: r6
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Děkuju, pane místopředsedo. Já už tady budu o poznání stručnější než v té předchozí interpelaci, protože drtivou většinu záležitostí a souvislostí, které mohu doplnit jako ministr vnitra, jsem tady řekl. Možná bych jenom upravil jednu drobnou nepřesnost, nebudu říkat špatnou informaci, ale nepřesnost. To nejsou náklady na tuto akci, jsou to náklady na vybavení. Kromě těch noktovizorů, které já jsem zmínil, se jedná třeba například o tlumiče na dlouhé zbraně, které samozřejmě těm policejním jednotkám v té chvíli zůstávají a jistě je budou mnoho let používat k výkonu své standardní práce. A samozřejmě že odlov černé zvěře není standardní činností, kterou by v té chvíli Policie České republiky vykonávala nějakým způsobem často.
Ale teď si skutečně v tom systému vezměme tu funkční odpovědnost jako takovou.
Krajská veterinární správa z Liberce je zodpovědná za to, aby byla nákaza, potenciální nákaza, eliminována v souladu se všemi veterinárními pravidly, která jsou. Veterináři, nikoliv ministr ani zemědělství, ani vnitra, a už vůbec ne policejní prezident či Policie České republiky, my jsme opravdu neformulovali ten požadavek a zadání. My jsme si nevybírali lokalitu, to nevybírali policisté, my jsme skutečně tam nešli pro nějaký zájem tuhle práci dělat, ale byli jsme osloveni na základě odborného a definovaného požadavku Krajské veterinární správy, která za prvé definovala potenciální hrozbu šíření této infekce a která zároveň definovala i to, v jaké oblasti k tomu odlovu má docházet a také v jakém množství. To znamená, i Krajská veterinární správa vyhodnocuje, zda ta akce už má být ukončena, nebo nemá být ukončena.
Znovu opakuji, pokud by policie dostala informaci oficiálním prostřednictvím, že ta akce z jakéhokoliv důvodu ukončena má být a že riziko už je v téhle chvíli nulové, zanedbatelné, tak by to policie o své vůli určitě nedělala. Takže to je ta nejdůležitější věc, kterou já bych vám tady chtěl zdůraznit. Je to odborný postup. A ať veterinární správa v té chvíli zodpoví i na otázku, jakým způsobem to vypadá v současné době s potenciální hrozbou infekce. Z pohledu toho, jaké informace my jsme dostali, se samozřejmě jedná i o prevenci a v podobných případech, byť je to určitě věc smutná, nepříjemná - já sám ani myslivcem nejsem a celkově k tomuto nemám ani osobně nijak blízko a těch zvířat jako takových, i pokud jsou zdravá, mně určitě líto je - ale pokud je to odborný názor, aby se eliminovalo nějaké nebezpečí třeba i pro ty další generace černé zvěře v tomhle regionu, no tak je to postup, který se realizuje odborně .
A znovu, policisté podle mých informací s mysliveckým spolkem Zelené údolí a pokud mám správné informace, tak s představiteli honitby Vratislavice koordinovali, jak probíhá daná činnost. Na místě byl vždy přítomen koordinátor akce a členové štábu, všichni nasazení policisté byli proškoleni ze strany Krajské veterinární správy Liberec o pohybu a usmrcování černé zvěře v prvním a druhém výskytu právě zmíněného potenciálního rizika.
Tedy ano, k proškolení došlo. Na každý turnus bylo nasazeno devět skupin po dvou odstřelovačích, celkem tedy 18 střelců. Po dobu první etapy bylo sto osm nasazení odstřelovačů a jak znovu říkám, jednalo se o koordinovanou akci. A ano, konkrétní odpověď na konkrétní dotaz: Policisté byli proškoleni.

