File: s127073.htm
Anchor: r5
Date: 27. schůze, 21. ledna 2025
Speaker: Poslanec Martin Kolovratník

Speech:
Poslanec Martin Kolovratník: U člena Rady České televize už je to druhá volba a její první kolo. Ta první volba v loňském roce nebyla úspěšná, takže jenom rychlá rekapitulace. Místo se uvolnilo dnem 28. června 2024, kdy skončilo funkční období člena rady, pana Vladimíra Karmazína. Po té první dvoukolové volbě výbor pro mediální záležitosti vyhlásil novou, druhou lhůtu, ta běžela do 28. září loňského roku. Následně mediální výbor podle jednacího řádu zúžil všechny navržené kandidáty na počet tří, tedy trojnásobek počtu neobsazených míst.
Volební komise tyto návrhy projednala 10. 10., přijala do usnesení per rollam číslo 143 a Sněmovně předkládá návrhy, po zúžení v mediálním výboru, pan Vladimír Karmazín, pan Jan Mikuláštík a pan Karel Strachota. Budete tedy vybírat jednoho kandidáta ze třech navržených. Zvláštní zákon způsob volby nestanoví, i zde jak komise, tak výbor pro mediální záležitosti navrhují volbu tajnou, a pokud by volba byla úspěšná, tak novému členu začíná šestileté období dnem volby.
Prosím, paní předsedající, o otevření rozpravy a poté hlasovat o návrhu na tajnou volbu.

