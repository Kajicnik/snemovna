File: s127020.htm
Anchor: r8
Date: 27. schůze, 21. ledna 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji za slovo, pane místopředsedo. Přednesu dva velmi krátké návrhy týkající se toho, jak vnímáme priority na tomto jednání, a sice jde o zde již velice dlouho čekající návrh zákona o veřejném ochránci práv neboli o dětském ombudsmanovi, je to bod 160, sněmovní tisk 688. Jde o návrh, který má pomoci takzvaně promazat soukolí úředních postupů, když se nějaké záležitosti týkající se dětí zaseknou. Třetí čtení už je odsouvané opravdu dlouho, takže já tady přednáším návrh za nás, aby se to projednalo tuto středu, aby to bylo buď zařazené za bod 157, zákon o lobbování, což je sněmovní tisk 649, pokud bude předřazen, a nebude-li předřazen, tak aby to bylo zařazeno za bod 166, sněmovní tisk 724, což je úprava v oblasti veřejné podpory. Takže to jsou dvě možnosti, kam zařadit dětského ombudsmana, podporu dětí, které třeba uvíznou v psychiatrické léčebně, kam nepatří kvůli rozvodovému sporu rodičů, nebo když některé dítě maličké putuje po nemocnicích, tak zase dnes není ten právní institut, který by se do toho vložil a řešil by, že malým dětem plyne čas velice rychle. To bylo krátké zdůvodnění, proč považujeme bod 160 a tento sněmovní tisk za velice důležitý.
Druhý návrh se týká tisku 729, bodu 4, je to zákon o podpoře bydlení, a také zákona (tisku) 730, což je související tisk. Navrhujeme zařadit tento bod - respektive tyto dva body, které spolu úzce souvisejí - za bod 34, sněmovní tisk 796, což znamená na tento čtvrtek 23. ledna, jak je to navrženo v pořadu, aby se po bodu 34, tisku 796, probralo bydlení. Čeká na projednání v druhém čtení už od 9. září. Máme 21. ledna a to, že výbor po celou tuto dobu ten tisk neprojednal, to myslím si, že není problém pléna Sněmovny, ale jen a pouze věc výboru. Děkuju.

