File: s127118.htm
Anchor: r4
Date: 27. schůze, 21. ledna 2025
Speaker: Poslankyně Karla Maříková

Speech:
Poslankyně Karla Maříková: Děkuji za slovo, pane místopředsedo. Vážený pane ministře, já se na vás obracím stejně jako má předřečnice, v souvislosti s aktuální situací týkající se odstřelu divokých prasat v Libereckém kraji, jehož cílem je zastavit šíření afrického moru. Během té první fáze odstřelu, která probíhala v listopadu a prosinci loňského roku, ulovili policejní odstřelovači 44 zvířat, přičemž ani jedno z nich nebylo nakažené africkým morem prasat. Náklady na tuto fázi dosáhly přibližně 14 milionů korun.
Tento postup se však setkal s kritikou ze strany myslivců, kteří poukazují na neefektivnost, etickou problematiku a dostupnou neudržitelnost takového lovu. Myslivci také upozorňují na případy zbytečného utrpení zvířat, například sele s prostřelenými běhy. Kritika se také týká, že není vhodné, pokud policejní odstřelovači střílí největší bachyně a vodící kusy, ty přivádějí ostatní prasata na vnadiště a ke krmelišti. Ač je odstřel primárně zaměřený na dospělá prasata, je právě nyní období, kdy se rodí selata, a pokud bude odstřelena bachyně, budou čerstvá selata zdlouhavě hynout.
Dále. Pokud by mrtvé prase bylo teoreticky nakažené morem, roznesou se infikované mrtvé kusy zvířat do okolí. A mě by zajímalo, jaká opatření byla zavedena, aby se předešlo takovému zbytečnému utrpení zvířat během odstřelu. Byli policisté nějak proškoleni? Protože z těch výhrad je jasné, že policejní odstřelovači nemají zkušenosti s odstřelem divoké zvěře a nadělají víc škody než užitku. A jak je zajištěna ta koordinace a spolupráce mezi policií a mysliveckými organizacemi v rámci právě odstřelu divokých prasat? Děkuji.

