File: s127081.htm
Anchor: r2
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážená paní předsedající, dámy a pánové, vážené paní poslankyně, vážení páni poslanci. Paní předsedkyně Alena Schillerová má v jedné věci pravdu - a to je, že ta interpelace se tu projednává už v nějaké formě rok - nebo je rok od jejího podání. A to si myslím, že není jenom nevýhoda, je to i výhoda, protože můžeme už vyhodnotit, zda ta hodnocení a stanoviska, která ve své interpelaci paní předsedkyně Schillerová uvádí, jestli se vyplnila, nebo se nevyplnila. Já myslím, že jak už je běžným jevem u paní poslankyně, jejích kolegyň a kolegů, tak ta jejich strašení a katastrofické scénáře jsou úplně mimo. Já jenom připomenu, že v té interpelaci, která byla tedy podána v březnu 2024, se například píše, že Česko je z pohledu vývoje ekonomiky nejhorší ze všech zemí Evropské unie. A tak dál a tak dál bych mohl pokračovat. Mohl bych tady připomínat i odhady paní předsedkyně, o tom, jak dopadne rozpočet v kterých letech.
Třeba v roce 2023 odhadovala deficit na 470 miliard, přičemž ten výsledek byl lepší než schválený plán, tedy 288 miliard. To je ten střet strašení s realitou a myslím, že ani tady se paní předsedkyně - pokud jde o odhad vývoje ekonomiky a hodnocení ekonomiky a kondice naší ekonomiky - netrefila.
Já tady připomenu několik čísel, která teď na začátku roku, zkraje ledna 2025 máme, k dispozici: hrubý domácí produkt v roce 2024 rostl o 1,1 procenta. Přesná data budeme mít v nejbližší době, až je bude publikovat Český statistický úřad. Ano, to není třeba růst, jaký bychom si všichni přáli, ale je to - předčili jsme tím výkon eurozóny - v případě eurozóny je očekáván růst 0,8 procenta - ale taky třeba našich hlavních obchodních partnerů. Třeba německá ekonomika v loňském roce podle německého statistického úřadu poklesla o 0,2 procenta, rakouská podle odhadu o 0,3 procenta. Takže takto, v tomto kontextu musíme vnímat ta čísla a z tohoto hlediska určitě zas tak špatná nejsou, byť bychom si samozřejmě přáli větší, lepší.
Průměrná inflace v roce 2024 byla 2,4 procenta, v prosinci dokonce meziměsíčně i klesly ceny. Průměrná mzda - o tom tady paní předsedkyně Schillerová mluvila, ale já bych jenom konstatoval, že průměrná mzda ve třetím čtvrtletí stoupla na 45 412 korun, což je o 2 700 korun více než před rokem, a to je o 7 procent víc, a roste i reálná mzda a z toho, věřím, že máme všichni radost. Ve třetím čtvrtletí meziročně stoupla o 4,6 procenta. Predikce růstu za celý rok 2024 je někde kolem 4,3 procent ale musíme ještě počkat na ta zpřesněná čísla.
K tomu je potřeba připomenout dlouhodobě nízkou nezaměstnanost, ta v listopadu odpovídala 2,8 procentům a už více než tři roky nepřekročila 3 procenta, což je určitě také pozitivní.
Pokud jde o predikci na letošní rok, tedy na rok 2025, očekává, se zrychlení růstu HDP podle všech odhadů, byť upřesňovaných, je to někde kolem 2,5 procent, a tedy je to opět nad průměrem Evropské unie.
Pokud jde o inflaci, tak se předpokládá, že se bude pohybovat kolem hodnoty 2,5 procent a měla by se kolem 3 procent udržet - nebo pod třemi procenty udržet - i hranice nezaměstnanosti. Očekává se také růst průměrné mzdy, která poroste nominálně o až 7 procent, 5 až 7 procent. Růst reálné mzdy by mohl se udržet kolem těch 4 procent.
Ve své interpelaci - a zase tady spravedlivě uvádím, že to téměř rok, kdy jste ji podala - tak uvádíte také pokles spotřeby. Tak tady zase mohu uvést aktuální čísla Českého statistického úřadu: tržby v maloobchodě se v listopadu reálně meziročně zvýšily o 4,3 procenta. Tržby v maloobchodě.
Zajímavá jsou třeba také čísla o stavebnictví. Stavební produkce v listopadu meziročně vzrostla o 2,5 procenta. Byla i meziměsíčně vyšší skoro o 2 procenta, orientační hodnota vydaných stavebních povolení vzrostla a meziročně bylo zahájeno - byla zahájena výstavba bytů o více než 60 procent. To znamená, že stavebnictví se tady docela úspěšně rozbíhá, a to je docela důležité. K tomu ještě jeden zajímavý údaj. Já jsem už tady mluvil o 60 procentech, to znamená, že v listopadu byla zahájena výstavba 3 600 bytů, a za růstem počtu zahájených bytů stála kategorie bytových domů, kde ten počet bytů vzrostl dokonce čtyřnásobně. Tak to si myslím, že i z hlediska těch problémů, které tady dlouhodobě máme - a to je ztížená dostupnost bydlení - jsou čísla velmi, velmi pozitivní. ***
