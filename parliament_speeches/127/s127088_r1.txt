File: s127088.htm
Anchor: r1
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Já myslím, že se tady bavíme o interpelaci, která zněla na konkrétní opatření, a slyšeli jsme tady čtyři, když to pan ministr Stanjura shrnoval, to znamená flexinovela trhu práce, budeme investovat, hlavně tedy do obrany, budeme jezdit na podnikatelské mise a budeme podporovat dostupné bydlení. To je do konce volebního období. No, mně to přijde maličko chudičký program. Tak jsem se chtěl zeptat pana premiéra, jestli jemu to přijde, že to je ambiciózní program pro Českou republiku z těch konkrétních opatření na rozpohybování ekonomického růstu.
A pokud jde o dostupnost bydlení, tak jestli to, že bude ODS a vláda podporovat dostupné bydlení, znamená zkrátka to, že doběhnou ty programy, co připravil Ivan Bartoš, anebo jestli tam navrhujete ještě něco dalšího. Mimochodem k zákonu o podpoře bydlení, ten obsahuje některé prvky, které budou pozitivní pro trh s bydlením určitě, třeba zlepšuje podmínky pro pronajímatele, aby vůbec mohli ty byty pronajímat, měli nějaké garance nebo mohli vystěhovat nájemníky, kteří nefungují, a tím pádem i motivuje k tomu stavět nájemní byty, protože celý ten byznys je atraktivnější. A samozřejmě, že ruku v ruce musí jít to, že ty byty musí někdo postavit a zaplatit, někdo je musí zainvestovat. Buď tedy přes obce ze státního rozpočtu z těch programů, tak to asi všichni víme, anebo případně soukromý kapitál třeba z těch penzijních fondů. Takže v tomhle ohledu jsem o tom mluvil. A vyřešit bydlení je spousta různých střípků, které se musí poskládat dohromady.
Takže dotaz zní, jestli tohle jsou tedy ta zásadní opatření do konce volebního období, nebo je tam něco víc.

