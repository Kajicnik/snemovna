File: s127063.htm
Anchor: r4
Date: 27. schůze, 21. ledna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju, pane místopředsedo. Já bych rád zareagoval. Děkuju za tu velmi seriózní debatu a diskusi a přednesené příspěvky, ale pár komentářů. Ono je do značné míry signifikantní, že ta debata se vždycky stočí směrem k welfare. Myslím, že to je zájem nás všech, abychom vůči hospodářským zvířatům uplatňovali ty moderní světové, evropské standardy chování. To považuju za správné. Přesto mi dovolte tady několik poznámek.
Uvazování psů, úplně bez debat. Tam jsme se na tomto dohodli, to je krok správným směrem. Jednoznačně i za Ministerstvo zemědělství toto omezení nebo zamezení tomuto způsobu chovu psů je kladné stanovisko a podporujeme.
Paní poslankyně Kocmanová, vaším prostřednictvím, tady hovořila o tom kamerovém systému na jatkách. Já tady chci zdůraznit, kamerový systém - a nikdy to tak nebylo myšleno - nenahrazuje veterinární dozor. To bychom šli opravdu zpět. Kdybychom se rozhodli, že nemáme dostatek veterinárních lékařů a nahradíme to kamerami, tak já se obávám, že to nebezpečí porušování pravidel, zákonů by tady bylo výrazně vyšší, takže ten kamerový systém tam není jako náhrada za veterinární dozor, ale jako jakási výstraha pro to, aby bylo zřejmé, že pokud by při té vykládce, přehánění docházelo k úkonům, které jsou v rozporu se zákonem a týrají ta zvířata, tak že vyšetřovací orgány, případně dozorové orgány budou tyto záznamy mít k dispozici, čili není to náhrada.
Další věc, to se týká těch halal porážek. Já k tomu musím pár věcí říct. Určitě za nás tento návrh má podporu. My jsme si udělali podrobný screening zemí Evropské unie a je jediná země v Evropské unii, která tento typ porážek má zakázaný, a to je Slovinsko. Pouze ve Slovinsku to není možné, všude jinde s různými opatřeními - právě včetně těch, která zavádíme tímto pozměňovacím návrhem v České republice, to znamená povinnost omráčení elektrickým proudem - tak to možné je. Já to naopak považuju za vysoce welfare opatření, protože... Teď mi... (Odmlka pro hluk v sále.)

