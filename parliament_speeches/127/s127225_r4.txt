File: s127225.htm
Anchor: r4
Date: 27. schůze, 21. ledna 2025
Speaker: Poslanec Igor Hendrych

Speech:
Poslanec Igor Hendrych: Děkuji za slovo, vážený pane místopředsedo. Vážené dámy, vážení pánové, vážený pane ministře, já bych chtěl zařadit na dnešní jednání bod pod názvem Řešení situace v Probační a mediační službě České republiky a odůvodním to. Na konci roku 2024 rezignovala dlouholetá ředitelka Probační a mediační služby, aktuálně snad zaměstnaná na Ministerstvu spravedlnosti. Bylo vyhlášeno řádné výběrové řízení. Termín byl v prosinci. Výběrové řízení, pokud vím, řádně proběhlo. Přihlásilo se tam několik kandidátů, kterým bylo oznámeno, že jsou všichni relevantními kandidáty a že všichni splňují požadavky na to, aby se mohli stát ředitelem či ředitelkou Probační a mediační služby. Nicméně přesto nebyl nikdo vybrán a vypsalo se nové výběrové řízení.
Zase z informací, které mám - myslím si, že jsou poměrně přesné - to výběrové řízení, druhé kolo, bylo přesunuto na únor roku 2025. To znamená zhruba za nějaký měsíc od této chvíle. Když to spočítáme celkově, tak v podstatě, než nastoupí nový ředitel - pokud tedy to druhé kolo bude úspěšné - tak to bude nejdříve 1. březen. Když to celkově spočítáme, tak zjistíme, že tato poměrně důležitá instituce - ne poměrně, to jsem řekl špatně, ale velmi důležitá instituce - bude tři čtyři měsíce bez ředitele, bez svého ústředního šéfa. To si myslím, že není dobře.
Já jsem v této věci interpeloval - hovořil jsem o tom několikrát - pana ministra spravedlnosti. Na minulých interpelacích nebyl přítomen. V řádu několika týdnů dostanu asi písemnou odpověď nebo měl bych dostat. Nicméně z mého pohledu je ta problematika velice emergentní, a proto chci, aby se tady řešila už dnes. Ono to není jenom o tom, že ta instituce nemá takzvanou svoji hlavu, ale jde o to, že, jak už jsem tady několikrát hovořil, se potýká i s mnoha dalšími problémy, které je nutné řešit. To bez ředitele nebo ředitelky, která nastaví nějaký nový směr, nějakou novou koncepci, asi nepůjde.
Ty problémy se pokusím shrnout stručně. Jsou zejména v tom, že velmi špatně funguje systém, ve kterém úředníci a asistenti Probační a mediační služby pracují, takzvaný systém NAIS, který je novým systémem, nicméně bohužel je příliš pomalý, a podle informací které mám, zdržuje pracovníky od práce, a to údajně až trojnásobně. I v této věci jsem ministra spravedlnosti interpeloval. Bylo mi odpovězeno před nějakým měsícem, že se na tom pracuje, a tak dále. Ale já bych byl rád, jestli se už opravdu něco stalo, jestli ten systém, ve kterém ti úředníci zakládají spisy a pracují s nimi a tak dále, skutečně už běží tak, jak běžet má, anebo kdy tedy se tak stane? Ale tohleto je opravdu důležitá věc pro chod této organizace.
Těch problémů je tam více. Hovořil jsem o tom tady několikrát, 100 případů na jednoho pracovníka ročně, kdy optimální stav je 50, maximálně 70, 75, aby mohli tu práci dělat opravdu v klidu, pořádně a profesionálně. Za tímto účelem jsem tady navrhoval již dvakrát na rok 2024 a 2025, kdy jsme projednávali státní rozpočet, navýšení částky na Probační a mediační službu tak, aby mohla přijmout další pracovníky, další úředníky Probační a mediační služby. Nebylo mi vyhověno. Tento pozměňovací návrh ke státnímu rozpočtu nebyl přijat.
Je to ale pro mě s podivem, protože zároveň s přepokládanou účinností novely trestního zákoníku se předpokládá, že tato služba bude mít daleko více práce, daleko více činností, daleko více dohledu nad alternativními tresty a s tím stávajícím počtem zaměstnanců to nebude schopna logicky zvládat. Navíc se Probační a mediační služba potýká zejména v Praze, ale i jinde, s významnou fluktuací, s odchody zaměstnanců, protože v této organizaci nejsou příliš vysoké mzdy a už to prostě není taková srdcovka, jak se říká, jako v minulosti.
Tohle všechno, o čem tady hovořím, si myslím, že je velmi důležité, emergentní a bylo by dobré, abychom to tady dneska probrali. Jak už jsem říkal na začátku, pane místopředsedo, bod se jmenuje Řešení personální situace v Probační a mediační službě České republiky. Rád bych ho navrhl jako bod číslo 3 dnešního jednání. Děkuji. ***
