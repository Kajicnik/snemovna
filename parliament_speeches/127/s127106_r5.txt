File: s127106.htm
Anchor: r5
Date: 27. schůze, 21. ledna 2025
Speaker: Poslankyně Lucie Šafránková

Speech:
Poslankyně Lucie Šafránková: Děkuji vám za slovo, vážená paní místopředsedkyně. Pane premiére, já se vás chci zeptat, proč vaše vláda doslova podrazila více než 100 000 zaměstnanců v náročných profesích, když nedodržela dohodu, kterou s nimi v loňském roce prostřednictvím jednání s odbory a zaměstnavateli uzavřela? V rámci jednání o vaší - no, v uvozovkách - důchodové reformě byly mezi vládou a sociálními partnery dohodnuty jasné podmínky, za kterých tito zaměstnanci budou moci odejít do řádného plného starobního důchodu až o pět let dříve, než bude aktuální hranice důchodového věku. Tuto dohodu ale vaše vláda na poslední chvíli jednostranně porušila, když vládní poslanci a senátoři hlasovali pro návrh pánů poslanců Bendy a Jakoba, ze kterých se vlastně přes noc stali špičkoví experti na pracovní lékařství a hygienu pracovního lékařství a kteří vlastně řekli, že na základě jejich odborných analýz nejsou profese, ve kterých tito lidé v extrémní zimě, horku a pod extrémní fyzickou zátěží pracují tak náročné, aby jim to dávalo právo jít do důchodu dříve.
Pane premiére, proč jste jednostranně porušili dohodu o podmínkách dřívějšího odchodu do důchodu pro zaměstnance v náročných profesích? A proč jste tyto lidi podvedli? Proč jste to udělali? Proč nemohou jít do řádného a důstojného důchodu po celoživotní tvrdé dřině v těžkých podmínkách o pár let dříve? Děkuji.

