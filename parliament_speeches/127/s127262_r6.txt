File: s127262.htm
Anchor: r6
Date: 27. schůze, 21. ledna 2025
Speaker: Poslanec Martin Kukla

Speech:
Poslanec Martin Kukla: Vážený pane premiére, vážené kolegyně, vážení kolegové, já bych se chtěl zeptat pana premiéra na ty 4 miliardy pro kraje. Od roku 2015 zde kraje vždycky dostávaly příspěvek na silnice II. a III. tříd a na opravy mostů. Letos poprvé za dobu deseti let tu nemáme žádné řešení. Kraje nedostaly nic. Když se podívám k nám do kraje, tak máme zhruba 4 500 kilometrů silnic II. a III. tříd. A samozřejmě ty silnice vyžadují nemalé finanční prostředky na opravu.
Já bych se chtěl pana premiéra zeptat, kdy ty finanční prostředky dostaneme a zda je vůbec dostaneme? Protože tu na stole leží jakási výmluva, že to je dáno změnou rozpočtového určení daně. Ale sami dobře víme, že touto Sněmovnou tato novela ještě neprošla. Když se podívám do minulosti a do konsolidačního balíčku, tak kraje v roce 2024 přišly řádově o desítky milionů korun na rozpočtovém určení daní a v roce 2025 jsou to už řádově stovky milionů korun.
Pane premiére, mám na vás jednoduchou otázku: Dostanou letos kraje ty 4 miliardy na opravy silnic II. a III. tříd? Děkuji. ***
