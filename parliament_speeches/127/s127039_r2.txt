File: s127039.htm
Anchor: r2
Date: 27. schůze, 21. ledna 2025
Speaker: Poslanec Radek Vondráček

Speech:
Poslanec Radek Vondráček: Děkuji, pane předsedající, za slovo. Já jsem samozřejmě připraven, i když bych byl připravenější, kdybychom možná ten bod nepřerušili, ten předtím, protože už jsem s tím úplně nepočítal.
V každém případě ústavně-právní výbor projednal tento tisk na své 41. schůzi 7. listopadu 2024. Jenom možná stručná rekapitulace: Ten návrh zákona k nám připutoval 28. 8. 2024, byl rozeslán poslancům a první čtení jsme absolvovali velmi krátce po jeho předložení, 17. 9. 2024, a na ústavně-právním výboru jsme ho nejprve 14. 10. 2024 přerušili a podruhé jsme ho projednali 11. listopadu 2024, a to s tímto výsledkem: "Ústavně-právní výbor
I. doporučuje Poslanecké sněmovně parlamentu, aby návrh schválila;
II. pověřuje předsedu výboru, aby toto usnesení předložil předsedkyni Poslanecké sněmovny parlamentu;
III. zmocňuje zpravodaje výboru, aby na schůzi Poslanecké sněmovny podal zprávu o výsledcích projednání tohoto návrhu zákona na schůzi ústavně-právního výboru," což jsem právě učinil.
To projednání na ústavně-právním výboru se do jisté míry neslo v tom duchu, že zde byla určitá výhrada zejména k tomu přestupku, který má spočívat v uvedení nepravdivých nebo urážlivých informací v rámci kampaně. Pan ministr tam dořekl hrubě porušujících, jenže ono to tak - a zjevně nepravdivých - což jsou ovšem pojmy, které jsou poměrně vágní, široké a bude teprve na aplikační praxi, jak budou vykládány. A vykládány budou bohužel Úřadem pro dohled nad hospodařením politických stran v Brně, a tedy úředníky. Nikým nevolenými úředníky, ačkoliv v našem ústavním pořádku, přímo v ústavě, máme napsáno, že náš demokratický systém je založen na svobodné soutěži politických stran.
Samozřejmě ty výhrady zazněly už v prvním čtení. Já můžu jenom zopakovat to, co zaznělo na výboru a v prvním čtení, že jsme do značné míry znepokojeni tím, že by měl vzniknout nový přestupek, který by mohl zasahovat do této volné soutěže politických stran, a že teprve aplikační praxe nám dá odpověď, co je a co není skutečně přestupkem. Je to jednoduché, protože máme z minulosti negativní zkušenosti s tímto institutem.
To byl tedy zhruba hlavní směr debaty v ústavně-právním výboru a i s výhradou, že zřejmě budou předloženy nějaké pozměňovací návrhy přímo na plénu, ústavně-právní výbor doporučil tento tisk z jednoho prostého důvodu, že ta myšlenka sjednotit úpravu ve volební kampani do jednoho právního předpisu a předpisu prováděcího, je ve své podstatě správná. A ta předloha obsahuje hned několik užitečných změn. Nicméně ty výhrady přetrvávají a toto druhé čtení bude určeno k tomu, abychom je probrali. To je z mé strany jako zpravodaje v tuto chvíli vše a já se zřejmě pak přihlásím do obecné a podrobné rozpravy. Děkuji.

