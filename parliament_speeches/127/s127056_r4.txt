File: s127056.htm
Anchor: r4
Date: 27. schůze, 21. ledna 2025
Speaker: Poslankyně Martina Ochodnická

Speech:
Poslankyně Martina Ochodnická: Děkuji, pane místopředsedo. Vážené kolegyně, vážení kolegové, já bych na tomto místě chtěla, vaším prostřednictvím, pane místopředsedo, poděkovat paní kolegyni Válkové za to, co řekla, protože já si myslím, že žádná z nás, která tu sedíme - a je nás tady padesát - nejsme ženy, které by aktivisticky podporovaly jakékoli kvóty. Každá z nás, která tu sedíme, jsme hodně odpracovaly na tom, abychom tu byly, a možná k tomu, aby se to podařilo i na jiných úrovních než v Poslanecké sněmovně, ale i tady, potřebujeme právě vás, muže. To si myslím, že je to nejpodstatnější. Ta podpora je zásadní.
Tak já bych jenom ráda řekla, že korporace a firmy, kterých se to především týká, tento zákon, už nám v mnohém - a mnohdy jsou to právě ty se zahraničními matkami - ukazují cestu, protože už to dávno udělaly a nečekaly na to, až my tady přijmeme nějakou legislativu. Já bych chtěla tady poděkovat na tomto místě všem, kteří to dělají a kteří nám ukazují, jaká je cesta k tomu, aby ženy neměly bariéry v tom, kam mohou, anebo nemohou vstoupit. Nikoli aktivisticky podpořit každou ženu, která chce, ale aby - když chce - neměla na té cestě bariéry, které tam nemusí být a které jsou tam možná jenom zvykem, nikoli naschválem.
Tak o tom, si myslím, že celá tahle legislativa je, a já prosím vás, kolegyně, i vás, kolegové především, abychom ji podpořili ne proto, že nám to někdo nařizuje, ale protože věříme, že může pomoci obrázek firem, které už to dokázaly a nijak tím netratily. Děkuju.

