File: s127116.htm
Anchor: r6
Date: 27. schůze, 21. ledna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážený pane předsedající, děkuji za slovo. Vážený pane ministře, převedení financování nepedagogické práce ve školách nemá konkrétní obrysy, a tudíž nemůže být projednáno se zřizovateli a s řediteli škol. Pokud je v plánu úprava financování, a to formou pozměňovacího návrhu k právě projednávané novele školského zákona, tak nejednáte předvídatelně a není pro zřizovatele a ředitele škol vůbec jasný další postup. Obešlo se připomínkové řízení a vlastně i zpracování dopadů formou RIA. Co nastane, pane ministře? Finance přijdou zřizovateli, ten bude muset zjišťovat od jednotlivých škol, kolik mají nepedagogů a v jakých platových tarifech, kolik finančních prostředků budou jednotlivým školám přeposílat. Pak potom vůbec nerozumím, pane ministře, proč tento krok děláme. Kde vidí Ministerstvo školství očekávané úspory? Děkuji za odpověď.

