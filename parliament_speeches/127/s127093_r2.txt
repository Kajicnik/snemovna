File: s127093.htm
Anchor: r2
Date: 27. schůze, 21. ledna 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, vážený pane předsedající. Vážené kolegyně, vážení kolegové, dovolte mi přednést zpravodajskou zprávu s velkým respektem k pro mě zatím asi nejtěžšímu úkolu, který jsem tady na půdě Poslanecké sněmovny kdy přednášel. Ta zpravodajská zpráva s ohledem na mimořádnost, tragičnost té události se nevejde úplně do pěti minut. Věřím, že nebudu přehnaně dlouhý i s ohledem na ten časový okamžik, kdy byla zpráva zveřejněna a je vám plně k dispozici, chci vás ale opravdu tou zprávou provést tak, abyste už z té mé zpravodajské zprávy měli skutečně přehled o tom, proč a k jakým výsledkům vyšetřovací komise dospěla.
Úvodem mi dovolte tři krátké osobní body vyvolané zase pouze tou tragičností té projednávané mimořádné události.
Za prvé z tohoto místa chci, byť i s tím časovým odstupem, ještě jednou takhle veřejně vyjádřit upřímnou soustrast všem blízkým a pozůstalým, protože vím, že vyšetřovací komise může pouze přispět k odpovědi na některé otázky, které si třeba legitimně kladli nebo stále kladou. Snažili jsme se o to tou prací, ale určitě vyšetřovací komise nedokáže zmírnit tu jejich osobní bolest. To je ta první osobnější poznámka ode mě.
Druhá - velké poděkování všem zasahujícím příslušníkům a zaměstnancům všech složek integrovaného záchranného systému. Často se zmiňuje jenom Policie České republiky, ale v té mimořádné události na konci prosince roku 2023 zasahovaly všechny složky integrovaného záchranného systému a integrovaný záchranný systém bez ohledu na doporučení, které tady budeme projednávat, prokázal funkčnost v České republice.
A ta třetí poslední osobnější poznámka, hned půjdu k meritu věci, je - a zopakuju to, nejsme nijak sladěni - poděkování všem členům vyšetřovací komise opravdu za naprosto korektní, věcnou a politickou spolupráci. To, že v některých dílčích aspektech práce vyšetřovací komise nesouhlasíme, to si myslím, že patří k životu, patří k demokracii, patří k věci, těžko by se všichni členové shodli nad jakoukoliv věcí. Takže opravdu s plnou vážností velké poděkování úplně všem.
Teď už k samotnému meritu mé zpravodajské zprávy. Tak aby ten tok mých informací měl nějakou strukturu, tak předesílám, mám vlastně čtyři části té zpravodajské zprávy. Nejprve se také dotknu způsobu práce vyšetřovací komise, protože si myslím, že máme-li mít důvěru v její výsledky, tak si myslím, že ten způsob, jak komise pracovala, je úplně prubířským kamenem toho mít pak důvěru v ty výsledky. Za druhé, měla-li vyšetřovací komise analyzovat to, zda došlo, nebo nedošlo k jakýmkoliv pochybením v průběhu té mimořádné události z pohledu složek integrovaného záchranného systému, tak je potřeba objektivně zmapovat skutkový děj. Čili druhá část mé zpravodajské zprávy je skutkový děj té mimořádné události. Třetí část - závěry vyšetřovací komise a čtvrtá, kterou já považuju za nejdůležitější, protože nikdo z nás nemáme sílu změnit minulost, opatření nebo návrhy opatření, které vyšetřovací komise doporučuje do budoucna.
První část z té struktury mé zpravodajské zprávy - způsob práce vyšetřovací komise. Nebojte, nebudu číst závěrečnou zprávu, kterou od 11.00 máte všichni zveřejněnou, opravdu se vždycky pokusím vypíchnout ty nejdůležitější věci.
Za prvé chci zdůraznit rozsah práce vyšetřovací komise, který si vyšetřovací komise neurčuje individuálně, ale vyplývá ze schváleného usnesení Poslanecké sněmovny. My nejsme orgán nebo nebyli jsme orgánem, který by mohl jakkoliv změnit usnesení Poslanecké Sněmovny a usnesení jasně definovalo časový i věcný scope naší práce. To znamená, mohli jsme prověřit onu mimořádnou událost a postup jednotlivých složek integrovaného záchranného systému přesně doslovně podle usnesení Poslanecké sněmovny od rána inkriminovaného dne 21. prosince do skončení zásahu složek integrovaného záchranného systému. Úplně laicky a polopaticky - třeba odpověď na otázku, proč se vyšetřovací komise nemohla zabývat klánovickou vraždou. Je to z důvodu toho, že musíme ctít pouze jako dílčí orgán Sněmovny usnesení pléna celé Sněmovny.
Druhá poznámka. Opravdu snahou nás všech - a všichni členové komise to prokázali - bylo jít s těmi oprávněními, které vyšetřovací komise Poslanecké sněmovny má. Nejsme orgánem činným v trestním řízení, nemáme stejná oprávnění. To je odpověď na otázku, že jsme třeba - a nebylo to naše rozhodnutí, bylo to rozhodnutí orgánů činných v trestním řízení, konkrétně státního zastupitelství, což není negativum, je to jenom odpověď - neměli k dispozici celý trestní spis. Neměli jsme, protože takové oprávnění vyšetřovací komise Poslanecké sněmovny nemá. Vyžádali jsme si ho, to znamená, byla vyšetřovací komise aktivní, vyžádali jsme ho, ale stanovisko státního zastupitelství bylo takové, že přístup s ohledem na textaci českého trestního práva nebyl vyšetřovací komisi umožněn. Takže snažili jsme se s těmi oprávněními, které máme, jít opravdu do hloubky a do detailů - prokážu na čtyřech číslech, v některých budu mít překryv s panem předsedou - a do maximální míry objektivity.
Už tady byl zmíněn ten časový rozsah - 69 hodin samotné jednání pléna vyšetřovací komise. Ale všichni členové vyšetřovací komise vám určitě potvrdí odteď, kdy se ty debaty nad závěrečnou zprávu rozběhnou, že jednotliví členové v součtu věnovali práci vyšetřovací komise určitě stovky člověkohodin, protože načtení objemů důkazů, listinných, obrazových, záznamů přepisů hovorů a tak dále, to jsou další stovky člověkohodin všech členů vyšetřovací komise.
Vyšetřovací komise - i v tom je snad vidět snaha jít opravdu do maximální objektivity - si předvolala celkem 29 svědků, 385 stran doslovných přepisů protokolů. Doslovných tak, aby to nebyla žádná přidaná hodnota a jakákoliv změna významu svědeckých výpovědí, které proběhly před vyšetřovací komisí, a 797 stran nejen textového, ale i obrazového důkazního materiálu. To jsou třeba podobizny - zase ať jsem konkrétní vždycky v těch příkladech - podobizny, se kterými se postupně v průběhu práce složek integrovaného záchranného systému pracovalo ohledně pachatele toho hrůzného činu Davida Kozáka. Jsou to třeba fotodokumentace nástražného výbušného systému umístěného v domě rodiny pachatele v Hostouni.
Třetí poznámka k práci komise. Z mého pohledu možná nejdůležitější zásada. Snažili jsme se všichni, budeme se o to snažit a moje prosba, pokud budete interpretovat kdokoliv z vás zprávu vyšetřovací komise - snažili jsme se o to nemít pohled zpětným zrcátkem. Úplně jinak se na děj 21. prosince díváme nyní s objemem důkazního materiálu, který vyšetřovací komise provedla, s objemem informací, které všichni máme, a přece v úplně jiné situaci byl kdokoliv ze zasahujících příslušníků všech složek integrovaného systému v daném okamžiku, kdy se jakoukoliv měrou podílel na průběhu zásahu složek integrovaného záchranného systému v ten daný den, ať to byli příslušníci Policie České republiky v ulicích, ať to byli příslušníci Policie České republiky v jednotlivých operačních střediscích jednotlivých složek Policie České republiky. Čili ne pohled zpětným zrcátkem.
A chci se vyjádřit, kdyby to nebylo předmětem přezkumu Ústavního soudu, což mě jako právníka člověka překvapilo, ale zjevně to má pro někoho tu důležitost, tak se chci vyjádřit k neveřejnosti jednání komise. O neveřejnosti jednání komise rozhodla, a to není to podstatné, zcela legálně, protože to umožňuje zákon o jednacím řádu a jeho příloha, to znamená jednací řád vyšetřovací komise, to je jednoznačná legislativní opora, proto rozhodnutí o neveřejnosti jednání komise. Ale jsou tam tři podstatné důvody, které chci vysvětlit, proč komise jednala neveřejně. ***
