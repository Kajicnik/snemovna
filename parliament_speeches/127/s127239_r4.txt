File: s127239.htm
Anchor: r4
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Já to vysvětlím kolegům Pirátům, protože oni nějak nechápou to, co my tady říkáme, nevnímají, neslyší, nebo si z toho vyzobnou vždycky, co se jim hodí. Nikdo od nás tady neřekl, že vy nesete zodpovědnost za kauzu Dozimetr. My říkáme, moji kolegové říkají za prvé, že my na to upozorňujeme tady celou dobu, a když se snažíme zařadit bod, tak vy jste pro to nehlasovali, když jste byli v koalici. Teď už v koalici nejste, tak je najednou obrat o 180 stupňů a o tu kauzu se zajímáte nejenom interně, ale i veřejně. Tomu snad rozumíte.
Druhé vysvětlení? Já jsem přece neřekl, že vy nebo Zdeněk Hřib jedete v Dozimetru, ale že je tam minimálně manažerské selhání. Manažerské selhání, to znamená, je tady dobré si připomenout: ano, byli v tom politici TOP 09 a STAN. To jsou ale vaši koaliční partneři, ne naši. Pokud to bylo takové intenzity, že se to nedalo ustát, tak je normální říct, to je kauza, s kterou my nemáme nic společného, my čistí Piráti, proto odcházíme z koalice, kde lítají miliardy, šňupe se koks, já nevím, co všechno, teď jsou tam nějací mrtví, pracuje se se zajímavými telefony a podobně. Ale vy jste nic takového neudělali. Vy jste v té koalici setrvali. To znamená, že to asi nebylo takové intenzity, tak proč teďka najednou ten údiv?
A to manažerské selhání je v tom, že prostě vždycky nějakou politickou odpovědnost za to nese ta hlava. A to v tom případě byl Zdeněk Hřib. Vy jste to sami aplikovali na předchozí vládu, že za všechno mohl premiér Andrej Babiš. To je úplně to samé. A stejně tak jako teďka vystupujeme i my jako opozice vůči Petrovi Fialovi. Vždycky ta hlava za to nese minimálně manažerskou zodpovědnost.

