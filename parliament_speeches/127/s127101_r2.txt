File: s127101.htm
Anchor: r2
Date: 27. schůze, 21. ledna 2025
Speaker: Poslankyně Helena Válková

Speech:
Poslankyně Helena Válková: Děkuji, paní předsedkyně. Já budu mluvit stejně, jako mluvil - dovolím si tady upřesnit - místopředseda vyšetřovací komise, poslanec Jiří Mašek. Jako členka vyšetřovací komise tedy, rozhodně ne za klub ANO. Protože to je náš názor, který vychází z objektivně zjištěných informací, které jsou doložitelné a které tady už začali a komentovali v dost velkém rozsahu jak pan zpravodaj Haas, tak pan poslanec, můj kolega Jiří Mašek, vaším prostřednictvím, paní předsedkyně. Já bych jenom chtěla zdůraznit některé věci, které, samozřejmě když slyšíte ty obsáhlé zprávy a informace, by tam mohly někam zapadnout a ony jsou přitom klíčové.
Doporučuji, abyste si přečetli v klidu tu zprávu a popis všech skutečností po vteřinách, které jsou tam zachyceny. Většina z vás, pokud to tedy dočte, protože je to chmurné čtení, a mnohokrát mě, když jsem studovala ty dokumenty, vytanulo na mysli, že to je tak nešťastná souhra mnoha událostí, že to snad ani není možné. Takže když je budete studovat, tak sami přijdete na to, co nám umožnilo formulovat doporučení, a současně co je logickým vyústěním v ten závěr, který my předkládáme podle § 40 jednacího řádu jako svoji oponentní zprávu, že tam nedostatky byly.
Já si tady teď dovolím osobní poznámku. Vím, že vždycky - a jako bývalá ministryně vím - to člověka svádí. Také jsem zažila jednu mimořádnou událost a vím, že má člověk jako ministr tendenci se postavit za ty, kteří zachraňovali, pomáhali, zasahovali. Já si myslím, že pan ministr udělal jednu chybu, které teď asi dosti lituje, že hned ze začátku řekl, že bylo všechno v pořádku a že děkuje všem složkám, že udělaly bezvadnou práci. Byl by to malý zázrak. Já teď chci udělat ještě jednu poznámku jako členka vyšetřovací komise, a na tom jsme se většinově shodli. Řadoví policisté, záchranáři, hasiči, všichni, kdo se podíleli jako řadoví pracovníci, hlídky, které byly na Filozofické fakultě - hlavně tedy na náměstí Palacha - konali svoje povinnosti, které konkrétně měli konat.
Ten, kdo ty povinnosti a nedostatky, které jsme shledali - my jsme si jednoznačně jistí, že tam byly a že i vy je při četbě té zprávy objevíte - to byli řídící pracovníci - anebo já to řeknu ještě srozumitelněji - to byla absence velitele zásahu, kterého tam prostě nevidím, a současně aktivita těch, kteří na různých operačních střediscích dělali to nejlepší. Čili logicky tam nedocházelo k potřebné koordinaci, která potom mohla vést v tom konkrétním případě - když jsme tady hovořili o té lokalizaci - k tomu, že tam nebyl pokyn, který by řekl - každých pět minut kontaktujte operátora - a který by řekl - nebojte se, Klánovice už nevybuchnou, protože některé děje se děly paralelně.
Současně, což si myslím, že je také chyba, která tam z toho vyplývá celkově, že to, že vlastně byli částečně vydáni napospas ti, kteří byli na svých místech v operačních střediscích a ještě navíc šlo o dva kraje - Středočeský kraj a pražský kraj - tak logicky muselo vést k tomu, že ne všechny informace byly předávány tak včas a tak rychle, jak by to bylo možné, kdyby tam ten velitel zásahu byl. Tady stačí opravdu staré latinské přísloví sapere aude - používej zdravého rozumu. Vy to tam určitě najdete také.
Myslím si, že to je i jedna z věcí, která nám třeba osvětlí, jak je možné, že hlídka, která tam byla, která určitě udělala to, co měla, a došla jenom do druhého poschodí - (Námitka, že pouze do prvního.) - dobře, do prvního poschodí určitě, do druhého s otazníkem - ale v každém případě - nechytejte mě prosím za slovo - nedošla tam, kam měla dojít, neprohledala tu budovu. Výmluvy na to, že všechny indicie směřovaly do jiné budovy Filozofické fakulty v Celetné, kde nebyl pachatel, tady neobstojí, protože velitel zásahu, který by měl všechny informace k dispozici, a který tam nebyl - neříkám, kdo to měl být, prostě tam nebyl, my jsme se dívali a v těch metodických doporučeních jsme našli odpověď - ale velitel zásahu by jistě řekl a poslal by tam jinou hlídku nebo jiné policisty, kterých tam byly stovky v okolí, aby tu budovu doprohlédli.
Takže to jsou jenom takové konkrétní příklady, protože ten komentář, který jsem měla připravený, už vlastně byl asi vyprovokován předřečníkem, panem zpravodajem Haasem, kterému také děkuji za tu včelí práci, že shromažďoval materiály a zpracovával je v písemné podobě, ale začal je komentovat, tak můj kolega, pan poslanec Mašek většinu komentářů k těm nejkřiklavějším příkladům toho, že ty nedostatky byly, tady řekl.
Já bych chtěla upozornit ještě na jednu věc, že komise pracovala podle mého názoru apoliticky, alespoň tedy za nás dva. My jsme nikomu nic neříkali, nehlásili, takže jakákoliv poznámka typu, že nás někdo ovlivňoval, je naprosto bezpředmětná, protože nás ovlivňovat nemohl, protože to nikdo nevěděl. To je první věc.
Druhá věc, která je důležitá, je, že souhlasíme s doporučeními, která tam jsou, a je nám velmi líto, že nemůžeme zvednout pro zprávu jako celek ruku. To byly ty dohady, kde my jsme se snažili v určité fázi, aby se tam nějaký dílčí závěr dostal. Ale on se tam prostě v té podobě, v jaké jsme chtěli, nedostal. Je to naprosto legitimní. To říkal už pan doktor Haas jako zpravodaj, vaším prostřednictvím, paní předsedkyně. Takže jsme využili tedy té platformy oponentní zprávy, kde jsme svoje výhrady stručně shrnuli. Někteří z vás by možná i uvítali detaily, ale já tady chci upozornit na jednu věc, která tady ještě nezazněla. Nám všem jde zejména o to, aby se v budoucnu takové události neopakovaly.
Americké a britské výzkumy, jak mě na to upozornili lidé, kteří se bojí teď o své děti, když je posílají do školy, aby se něco podobného nestalo... Je jedno, jestli je to mateřská škola, základní škola, střední škola nebo vysoká škola. Víte, co se teď stalo nedávno v Bavorsku, i když tam to má jiný motiv. Tito lidé mě upozornili na literární prameny a výzkumy, které jsem bleskově měla možnost prostudovat - nebo spíš prolétnout, ne prostudovat - a z nich jednoznačně vyplývá, že stoupá počet takových událostí, třeba masových střeleb na školách. Existují k tomu velmi dobré dokumenty a mohu dát k dispozici i konkrétní zdroje, pokud média o konkrétní události, která už se stala - tady střelba na Filozofické fakultě v prosinci 2023 - podrobně, opakovaně, barvitě, dramaticky, zajímavě referují a jdou do detailů. ***
