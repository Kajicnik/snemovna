File: s127042.htm
Anchor: r4
Date: 27. schůze, 21. ledna 2025
Speaker: Poslanec Radek Vondráček

Speech:
Poslanec Radek Vondráček: Děkuji za slovo. Já už jsem si nechtěl brát faktickou poznámku. Já jenom ještě k tomu, co tady zaznělo v reakci na to Rumunsko. My dneska víme, že tam došlo k obejití algoritmu sociální sítě, o což se snaží v podstatě každý marketér nějakým způsobem obejít algoritmus a zvýšit dosah své reklamy. Nejenom ten politický marketér. Na základě toho všeho ale došlo ke zrušení voleb. Voleb, které byly uspořádány platně, kde hlasování proběhlo v souladu se zákony, a přesto na základě nějakého vágního odůvodnění byly zrušeny platné volby. Dneska už se ví, že ta samotná kampaň byla na začátku objednána Národní liberální stranou, ze které pochází současný prezident Klaus Iohannis, a oni se domnívají, že ta kampaň jim následně byla nějakou manipulací ukradena. Ta kampaň byla úmyslně nepolitická, tvářila se nepoliticky a podporovala blíže neuvedeného kandidáta. A ten Georgescu jim to následně nějakým způsobem ukradl. Je to naprostý fenomén, který nemá obdoby v evropském prostoru. Myslím si, že toto Rumunsko výrazně poškodí, že to poškodí rumunskou společnost. Koneckonců protestovalo tam nedávno 100 milionů, pardon, 100 000 lidí.
Závěr tohoto mého úvodu je v tom, že já si uvědomuju velkou moc sítí, ale tímto způsobem nemůžu podpořit pozměňovací návrh pana Michálka a myslím si, že tímto způsobem legislativa nemůže být přijímána. Vzpomeňte si, že to není zas tak dávno, co tady Václav Klaus mladší navrhoval, aby jakékoliv skrytí obsahu na Facebooku bylo trestným činem. To byl jeho legislativní návrh. Kam jsme se posunuli? Takže my s panem Michálkem máme oba averzi vůči fejk účtům, my máme oba averzi proti algoritmům, které vybírají, co já uvidím nebo neuvidím, ale řešení vidíme každý někde úplně jinde. Jsem přesvědčený, že zákonem to zkrátka nejde.
Teď k samotnému druhému čtení z mé strany. Já jsem následně po té debatě v ústavně-právním výboru načetl do systému čtyři pozměňovací návrhy. Já jsem to tam avizoval na tom výboru, že to bohužel nemám napsané, připravené, jinak bych to nechal projednat ústavně-právním výborem, ale ten samotný obsah těch pozměňovací návrhů jsme projednávali.
První můj pozměňovací návrh, který se týká lhůty pro zřízení účtu, je poměrně jednoduchý. Jednou z povinností navázaných na tento okamžik, nebo respektive návrh zákona o volebních kampaních nově definuje v § 2 odst. 6 okamžik vstupu do volební kampaně jako první úkon kandidující volební strany, jejího kandidáta, osoby účastnící se volební kampaně s písemným souhlasem kandidující volební strany nebo jiné osoby, která se hodlá účastnit volební kampaně bez písemného souhlasu kandidující volební strany. To je ta třetí strana. Vstup kandidující volební strany do volební kampaně pak nastává nejpozději dnem registrace kandidátní listiny. Jednou z povinností navázaných na tento okamžik je i zřízení volebního transparentního účtu pro volební kampaň. Oproti dosavadnímu znění volebních zákonů, které ponechávaly určitou lhůtu pro zřízení volebního účtu od rozhodného okamžiku bude nutné zřídit volební účet již ke dni vstupu do volební kampaně. Absence této lhůty může být problematická zejména v případě nahodilých vstupů do volební kampaně, například ze stran kandidátů, kteří vstoupí do kampaně bez koordinace s kandidující stranou, která tím bude automaticky vystavena porušení zákona, neboť již nedokáže ke dni vstupu zřídit volební účet. Z tohoto důvodu se navrhuje úprava, aby kandidující strana měla povinnost zřídit volební účet do tří dnů od vstupu do volební kampaně a byla jí tak ponechána určitá lhůta od vstupu do volební kampaně pro splnění této povinnosti. Myslím si, že to je pozměňovací návrh, který vychází z praktických zkušeností a mohl by být přijatelný a hlasovatelný pro všechny strany, které jsou zastoupeny v Parlamentu České republiky.
Můj další pozměňovací návrh se týká volební kampaně, respektive objektivně způsobilé ovlivnit voliče. Vládní návrh zákona o volebních kampaních vymezuje definici volební kampaně velmi obdobným způsobem, jako to činí dosavadní platné a účinné zákony. Návrh tak stanovuje, že volební kampaní se rozumí jakákoliv propagace kandidující volební strany nebo jejího kandidáta nebo volební agitace ve prospěch nebo neprospěch kandidující volební strany nebo jejího kandidáta.
Dále návrh zákona stanovuje, že jde o veřejné jednání určené na podporu kandidující volební strany nebo jejího kandidáta nebo zaměřené proti nim, anebo sloužící v jejich prospěch nebo neprospěch, včetně jakékoliv doprovodné a související akce, ze které se poskytne nebo za kterou se obvykle poskytuje úplata. Určitým úskalím této definice je však její přílišná obecnost, kdy za volební kampaň může být považována veškerá propagace, kterou daná politická strana či hnutí uskuteční v období volební kampaně, aniž je třeba zaměřena nebo podstatněji má objektivní potenciál ovlivnit hlasování voličů v daných volbách ve prospěch nebo i v neprospěch určité politické strany nebo hnutí nebo jejích kandidátů. Příkladem může být obecná nebo naopak velmi specifická propagace politické strany či hnutí, kterou činí tento subjekt buď dlouhodobě bez ohledu na vyhlášené volby a k nim běžící volební kampaň, nebo tuto aktivitu cílí na budoucí volby, pro které ještě nezačala volební kampaň ve smyslu zákona. ***
