File: s127122.htm
Anchor: r8
Date: 27. schůze, 21. ledna 2025
Speaker: Ministr dopravy ČR Martin Kupka

Speech:
Ministr dopravy ČR Martin Kupka: Vážený pane předsedající, vážený pane poslanče, vážené paní poslankyně, páni poslanci, já bych jenom rád uvedl několik důležitých dat ohledně situace v ostatních státech, aby bylo zřejmé, že Česká republika v porovnání se Slovenskem, Slovinskem, Maďarskem či Rakouskem se drží stále spíše pod úrovní cen dálničních známek v okolních státech. I to zavedení valorizace na základě jednak inflace a na základě příspěvku rozšíření té dálniční sítě vůči celku, tak je krokem, který v tomto směru je inspirací z Rakouska. Podotýkám, že v Rakousku v letošním roce je cena dálniční známky 2 610 korun přibližně 1 800 kilometrů dálnic, ale zároveň podotýkám, že s ohledem na zpoplatnění dalších tunelových úseků Rakušan musí k té částce 2 610 korun pak počítat s dalšími náklady na průjezd tunely. Pokud si koupí celoroční průjezd například po dálnici A9, to znamená Gleinalmský a Bosrocký tunel, pak zaplatí další 2 000 korun navíc. Pokud by k tomu přidali i Taurský tunel, tak 2 175, Brenner 1 800 korun, a všichni čeští turisté vědí, že za jednotlivé průjezdy dají řádově stokoruny. To je porovnání s Rakouskem, kam samozřejmě nedosahujeme a dosahovat nebudeme v porovnání s těmi poměrně vysokými částkami. Zároveň bych chtěl zdůraznit, že právě Rakousko přišlo s valorizací o inflaci a má to dobrý důvod, protože samozřejmě i Ředitelství silnic a dálnic, stejně jako ASFINAG vydávají víc peněz za pohonné hmoty, za služby, protože udržují dálnice, a platí také zároveň, že s každým novým kilometrem dálnic vydáváme nejenom investiční příspěvky, ale pochopitelně i ty příspěvky nutné na údržbu, a to je také logicky zatíženo právě onou inflací.
V porovnání těch ostatních států, Slovensko má zhruba srovnatelnou cenu dálniční známky 2 263 korun proti našim 2 440 korunám, ale jenom 500 kilometrů. V našem případě od letošního roku mohou čeští řidiči využívat 1 500 kilometrů dálnic, Slovinsko při 600 kilometrech mají cenu dálniční známky na rok 2 954 korun a Maďarsko, kde je o něco víc kilometrů, 1 800, tak tam zaplatí za rok 3 623 koruny za dálniční známku, což vychází opravdu o víc než tisícikorunu víc.
To je srovnání s těmi našimi nejbližšími sousedy, které jasně dokladuje, že ta částka, kterou zaplatí Češi, je opravdu zcela srovnatelná a spíš nižší, zejména v přepočtu na každý jeden kilometr dálnic. Co se týče té částky, kterou se v České republice na dálničních známkách podařilo vybrat v tom loňském roce a přispěli jsme tak výhradně právě k úhradě investic do dopravní infrastruktury, do dálnic, tak také k údržbě, tak to bylo přes 7 miliard korun, přesně 7 miliard 212 milionů korun. Novinkou byla ta jednodenní dálniční známka, která zjevně mnoha řidičům ulevila, protože se jí jenom za loňský rok prodalo 1 552 (tisíc?) kusů. Pro mě překvapení, očekávali jsme, že to bude spíše méně, ale zdá se, že si řada lidí opravdu, ať už jsou to turisté, nebo i čeští řidiči, k té jednodenní dálniční známce, která je levnější, cestu našli. ***
