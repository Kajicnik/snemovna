File: s127265.htm
Anchor: r4
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Pěkné odpoledne. Děkuji, paní předsedkyně. Vážený pane ministře, mám tady dotaz vycházející z dopisu, který jsem dostal od občana. Není to úplně moje problematika, ale zase nechci, aby to spadlo do koše. Jde o problematiku nemoci z povolání a lidí, kteří mají nemoc z povolání. Je jich asi 15 tisíc v České republice. Těch problémů je tam víc, ale já se dotknu dvou.
Za prvé, ta renta, kterou oni mají, versus jiná nemoc: ten člověk mi tady psal, že oni - nebo on konkrétně, nevím, jak ostatní, ale třeba tomu přijdeme na kloub - se bojí chodit na preventivní prohlídky, aby jim nenašli nějakou jinou nemoc, což by pro pojišťovnu mohl být důvod, proč tu rentu zrušit. Tady on doslova píše: "Mám 15 let nemoc z povolání. Na preventivní prohlídky nechodím, protože mě zákon trestá tím, že když půjdu k doktorovi a doktor mi zjistí jinou nemoc, tak mi pojišťovna odebere rentu, protože už mám jinou nějakou nemoc." On pak dál píše, že nakonec mu bylo špatně, šel, zjistili mu rakovinu tlustého střeva a teď se bojí, že mu odeberou - nebo mu vyhrožují, že mu odeberou tu rentu.
Problematika, co s tím souvisí, je přivýdělek u této renty, kde on píše, že v momentě, kdy on má nějakou základní rentu a něco si přivydělá na zkrácený úvazek, tak o tu částku, o kterou si přivydělá, údajně o to přichází, což jsem si ověřoval. Nevím, jestli to přesně takhle on popisuje, ale co už mám ověřeno určitě, je, že z té renty se automaticky strhává, to víte, protože to jsme i tady probírali, minimální mzda v případě, že ten člověk si nakonec nějakou práci najde, což je dobře, ale pak o tu práci přijde, tak už najednou se mu z toho nestrhává minimální mzda, ale ten výdělek poslední dosažitelný, to znamená... (Předsedající: Čas!) Aha...

