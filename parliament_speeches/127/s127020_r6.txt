File: s127020.htm
Anchor: r6
Date: 27. schůze, 21. ledna 2025
Speaker: Poslanec Robert Králíček

Speech:
Poslanec Robert Králíček:: Vážený pane předsedající, vážená paní ministryně, ministře, kolegyně, kolegové, já bych zdánlivě navázal na pana Zlínského, protože vlastně problém porodnosti a krátkodobé ubytování spolu zdánlivě mohou i souviset, protože to, co se děje v některých místech, tak ti stálí občané nemají dostatek klidu, aby případně mohli, jak bych řekl, nějakým způsobem to téma, o které mluvil pan Zlínský, ovlivnit. Ale teď vážně.
Já jsem chtěl navázat na kolegu Patrika Nachera. My se tady společně v průběhu těch čtyř let snažíme navrhovat bod, který, já se domnívám, že se netýká jen Prahy. I když často je nám to předhazováno a Patrik o tom mluvil, že problém krátkodobého ubytování je primárně pražský problém a proč si ho neřešíme v Praze - no, my to nemůžeme až tak řešit v Praze. Praha sice zákonodárnou iniciativu má, ale druhé volební období my jsme v opozici a Praha nebyla schopna přijít s nějakým zásadním řešením, které by mohlo projít i Poslaneckou sněmovnou. Proto kolega Patrik Nacher navrhoval ten vlastně sněmovní tisk 41, ke kterému já nebudu hovořit.
Ale já bych chtěl vás požádat o předřazení, o podporu předřazení tisku 761, což je novela zákona o podmínkách podnikání v oblasti cestovního ruchu, kde se alespoň částečně dotýkáme řešení krátkodobého ubytování a dáváme jisté pravomoce právě městům a obcím, aby s tím mohly něco dělat, aby s tím mohly něco řešit. My jsme tento tisk projednávali - tuším, že 17. prosince - v prvním čtení a nedokončili jsme, bylo přerušeno, a proto chci, abychom se k tomu vrátili, protože i bezpečnostní situace, která se v těch městech vyvíjí, má samozřejmě souvislost s krátkodobým ubytováním.
A já vás tedy prosím, abyste podpořili zejména vy, pražští poslanci, pokud nepodpoříte návrh Patrika Nachera, abyste aspoň podpořili ten můj a předřadili sněmovní tisk 761 alternativně jako druhý bod v pátek anebo jako první bod příští úterý na jednání schůze Poslanecké sněmovny tak, abychom tento tisk mohli probrat. Věřím, že i pro ostatní města, kde ten problém začíná narůstat, bude minimálně tento tisk alespoň nějakým způsobem užitečný.
Děkuji za pozornost a omlouvám se za ten vtip.

