File: s127111.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Bavili jsme se tady o tom už v minulém roce, měli jste dostatečný prostor, žádná nová fakta tady nejsou. Nevím, co bych ještě mohl vysvětlovat. Žádný případ, příběh, který by se mě týkal, nebo se týkal Občanské demokratické strany, neexistuje. Už podruhé tady z tohoto místa na stejné téma nebudu znovu opakovat fakta. Chápu, že se snažíte tento v uvozovkách příběh nějakým způsobem živit, mimo jiné i proto, abychom se třeba nezačali bavit o některých jiných příbězích.
Jestlipak jste se ptali takto třeba pana Babiše na články, které se týkaly informací o jeho francouzské vile a jeho financování? Nebo jste se ptali paní Schillerové na roli dvou jejích rodinných příslušníků, kteří pomáhali udržovat v chodu policejní systém, který kryl stamilionové daňové úniky? Já bych citoval. Já tady cituji jenom z médií. Jestlipak jste takovou pozornost věnovali i těm dalším příběhům, které se tady ve veřejném prostoru objevují? Já mám pocit, že ne. Když tak mě opravte, ukažte mi, že jste takovouto pozornost tomu věnovali.
Co se týká Podnikatelské družstevní záložny, všechno bylo tady vysvětleno. Já jsem všechno ve chvíli, kdy se ten příběh objevil, přesvědčivě zveřejnil, ukázal médiím. A pochybení, které jsem udělal, je opravdu jediné. Když udělám chybu, tak se k tomu přihlásím, postavím se k tomu čelem. Neuvedl jsem to při vyplňování formuláře o střetu zájmů. A na to jsem reagoval čestně, tak jak se na to má reagovat. Přiznal jsem chybu a snažil jsem se ji napravit. Aniž mě k tomu někdo nutil, tak jsem poskytl 50 000 korun na dobročinné účely, abych odčinil to, že jsem opomenul tuto věc řádně uvést.

