File: s127057.htm
Anchor: r4
Date: 27. schůze, 21. ledna 2025
Speaker: Poslankyně Jana Bačíková

Speech:
Poslankyně Jana Bačíková: Vážený předsedající, kolegyně, kolegové, pánové ministři, já si tedy dovolím taky říct svůj návrh. Nerozumím tomu, kam jsme se posunuli. My opravdu místo schopností, charakteru či znalostí firmy nutíme vybírat do společnosti zastoupení podle pohlaví. Není to zrovna návrh, který českou a vlastně ani evropskou ekonomiku, která zastává za ("svět napravíme"?). Je to jen tvoření dalších překážek a zbytečných povinností pro podnikatele.
Já vnímám obecně tuto identitární politiku... Je to příklad vyprázdněnosti, je to vyprázdněnost socialistické levice - té moderní socialistické levice - kdy mají boj za dělnická práva už vybojovaný, a tak se uchylují k různým účelově vytvořeným tématům, která se zaměřují na rasu, pohlaví či sexuální orientaci, a jenom tak rozdělují společnost. (Potlesk hnutí ANO 2011.) Co tím nastává? Odvádíme pozornost od klíčových témat, jako je například právě nutnost udržet ekonomickou konkurenceschopnost vůči světu, západní kvalitu života a civilizační hodnoty, na kterých naše malá demokratická země uprostřed Evropy stojí.
Asi jsme se všichni nějakým způsobem seznámili s analýzou bývalého šéfa Evropské centrální banky Maria Draghiho, kde tato analýza popisuje špatnou cestu evropského hospodářství, které postrádá konkurenceschopnost vůči vyvíjejícímu se světu. Co chci vlastně říct? Pokud nenapravíme jako Evropská unie schopnosti našeho hospodářství v 21. století, pokud nebudeme technologicky vyspělá společnost bez přebujelé byrokracie, kterou Evropa trpí, pokud nebudeme líhní nápadů v podnikání, inovacích a službách na vyšší úrovni, tak podobná pseudotémata, jako jsou kvóty na zastoupení žen, brzo ani probíhat nebudou. Naše společnost bude mít problém udržet primárně vůbec nějaký standard života, na který jsme zvyklí, a státy s jinými civilizačními hodnotami nás ekonomicky, ale i civilizačně pohltí.
Prosím, prověřme tedy podobné - nejen tuto, ale i podobné - zbytečné regulace, požádejme Evropskou komisi o přehodnocení této legislativy. Je-li deregulace, tedy odstraňování nadbytečných regulací, jedním ze strategických cílů strategické agendy nové Komise EU, pak by mělo být i legitimní v rámci přezkumu zvážit i možnost odstranění, ale nejen této, ale i dalších přijímaných regulací. Nepokládejme všechny evropské regulace fatalisticky za nezměnitelné či nezrušitelné. Pro udržení konkurenceschopnosti jsou deregulace a široká svoboda podnikání klíčovými tématy. Já vás tímto žádám i o podporu pozměňovacích návrhů, které jsou načteny, a děkuji vám za pozornost. (Potlesk hnutí ANO 2011.)

