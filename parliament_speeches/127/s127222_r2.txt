File: s127222.htm
Anchor: r2
Date: 27. schůze, 21. ledna 2025
Speaker: Poslankyně Taťána Malá

Speech:
Poslankyně Taťána Malá: Děkuji za slovo, pane předsedající. Vážené paní poslankyně, vážení páni poslanci, ráda bych navrhla bod s názvem Reakce ministra vnitra na odchody klíčových zpravodajců do soukromého sektoru. Důvodem, proč tento bod navrhuji, je, že jsem sice na toto téma svolala sněmovní Komisi pro kontrolu Úřadu pro zahraniční styky a informace na příští týden, ale vzhledem k tomu, že pan ministr Rakušan je už nyní omluven z této komise, tak navrhuji tento bod projednat na plénu Sněmovny, protože jej považuji skutečně za velmi zásadní.
Jen pro připomenutí, v posledních měsících opustili Úřad pro zahraniční styky a informace dva velmi zkušení a klíčoví zpravodajci, kteří se přesunuli do soukromého sektoru, konkrétně do jedné vlivné zbrojařské firmy. Dále bude odcházet náměstek této služby, který řešil většinu důležitých úkolů, a velmi pravděpodobně půjde také tam, do téže zbrojařské firmy, o které jsem již hovořila.
Podle mě je toto téma, kterému bychom se měli velmi poctivě věnovat, protože může jednoznačně ohrozit národní bezpečnost. A není to jen obyčejná fluktuace zaměstnanců, ale vážný signál, který bychom v žádném případě neměli ignorovat a který bychom měli řešit. Zdá se, že vnitřní vztahy a fungování naší rozvědky jsou v takovém stavu, že ani zkušení a loajální zaměstnanci se necítí dostatečně motivováni zůstat ve státních službách, což považuji za obrovský problém. A ten by měl být řešen okamžitě a důkladně.
Vláda a vedení ÚZSI by měly přijmout bezprostřední opatření, aby zabránily dalším odchodům, a je potřeba zajistit stabilitu a kontinuitu v této klíčové službě. Protože bohužel už máme náznaky, že odchody budou ještě pokračovat, je neuvěřitelné, že ti, kteří byli vycvičení za naše peníze a měli přístup či mají přístup k citlivým informacím, nyní pracují pro soukromé firmy.
Ano, jak už jsem říkala, tak jsem svolala komisi. Ale i tak si myslím, že to není dostatečné. Potřebujeme jednoznačně systémové řešení, které zajistí, že naši nejlepší zpravodajci zůstanou ve státních službách a budou mít dostatečně dobré podmínky pro svoji práci. Jsem přesvědčena o tom, že se vláda musí zodpovědně postavit k tomuto problému a zajistit, aby byla rozvědka schopna plnit své úkoly, a to bez oslabení. Je na čase, aby se vláda přestala vymlouvat a začala jednat. A to si myslím, že si zaslouží jednoznačně náš stát i občané České republiky.
Takže prosím o zařazení tohoto bodu jako druhý bod po pevně zařazených bodech.

