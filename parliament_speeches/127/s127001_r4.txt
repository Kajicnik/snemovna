File: s127001.htm
Anchor: r4
Date: 27. schůze, 21. ledna 2025
Speaker: Předsedkyně PSP Markéta Pekarová Adamová

Speech:
Předsedkyně PSP Markéta Pekarová Adamová:: A já se k tomuto přání přidávám.

Nyní přistoupíme k určení dvou ověřovatelů této schůze. Navrhuji, abychom určili poslankyni Barboru Urbanovou a poslance Oldřicha Černého. Má někdo jiný návrh? Nevidím, že by se kdokoliv hlásil s jiným návrhem, proto přistoupíme k hlasování.
Zahájila jsem hlasování. Ptám se, kdo jste pro? Kdo je proti?
V 1. hlasování této schůze je přihlášeno 161 přítomných, pro 152, proti nikdo. Konstatuji, že jsme ověřovateli 127. schůze Poslanecké sněmovny určili poslankyni Barboru Urbanovou a poslance Oldřicha Černého.

Sděluji, že do zahájení schůze požádali o omluvení své neúčasti na jednání tito poslanci: Adámková Věra od 14.45 do 16.30 z pracovních důvodů, Bauer Jan z celého jednacího dne ze zdravotních důvodů, Berki Jan z celého jednacího dne z pracovních důvodů, Brabec Richard z celého jednacího dne z pracovních důvodů, Brázdil Milan z celého jednacího dne ze zdravotních důvodů, Dubský Tomáš od 17 hodin z pracovních důvodů, Fischerová Romana od 14 do 16 hodin ze zdravotních důvodů, Helebrant Tomáš z celého jednacího dne ze zdravotních důvodů, Heller Šimon z celého jednacího dne z rodinných důvodů, Jáč Ivan od 16 hodin z rodinných důvodů, Kasal David z celého jednacího dne ze zdravotních důvodů, Liška Petr od 14 do 19 hodin z pracovních důvodů, Major Martin z celého jednacího dne z pracovních důvodů, Pošarová Marie do 18 hodin z pracovních důvodů, Samaš Miroslav od 14 do 15 hodin z pracovních důvodů, Svoboda Pavel z celého jednacího dne ze zdravotních důvodů, Vích Radovan z celého jednacího dne bez udání důvodu, Vojtko Viktor do 15.30 z pracovních důvodů, Vondrák Ivo z celého jednacího dne z rodinných důvodů, Zborovský Miroslav z celého jednacího dne ze zdravotních důvodů.
Z členů vlády se omlouvají: Baxa Martin z celého jednacího dne ze zdravotních důvodů, Bek Mikuláš z celého jednacího dne z pracovních důvodů, Dvořák Martin z celého jednacího dne z pracovních důvodů, Hladík Petr z celého jednacího dne z pracovních důvodů, Lipavský Jan z celého jednacího dne z důvodu zahraniční cesty, Rakušan Vít z celého jednacího dne z rodinných důvodů a Stanjura Zbyněk z celého jednacího dne z důvodu zahraniční cesty.
Nyní tedy přistoupíme ke stanovení pořadu 127. schůze, jehož návrh je uveden na pozvánce, a nejdříve vás seznámím s návrhy, na kterých se shodlo dnešní grémium.
Navrhujeme za prvé vyřadit z návrhu pořadu body 2 a 172, což je sněmovní tisk 252, vládní návrh ústavního zákona, kterým se mění ústavní zákon č. 1/1993 Sb., Ústava České republiky, ve znění pozdějších ústavních zákonů, a ústavní zákon č. 110/1998 Sb., o bezpečnosti České republiky, ve znění ústavního zákona č. 300/2000 Sb., jde o druhé a třetí čtení; dále body 3 a 173, což je sněmovní tisk 497, vládní návrh ústavního zákona, kterým se mění ústavní zákon č. 1/1993 Sb., Ústava České republiky, ve znění pozdějších ústavních zákonů, také druhé a třetí čtení; dále body 17 a 187, což je sněmovní tisk 276, návrh poslanců Marka Výborného, Marka Bendy, Vlastimila Válka, Aleše Juchelky a Aleše Dufka na vydání ústavního zákona, kterým se mění Listina základních práv a svobod, ve znění ústavního zákona č. 162/1998 Sb. a ústavního zákona č. 295/2021 Sb., také druhé a třetí čtení.
Za druhé navrhujeme zařadit do návrhu pořadu bod Návrh na změny ve složení orgánů Poslanecké sněmovny, a to do bloku Volební body jako první bod.
Za třetí navrhujeme následující postup jednání v tomto týdnu.
Dnes, tedy v úterý 21. ledna, navrhujeme projednávat bod 1, sněmovní tisk 693/5, novela zákona o majetku České republiky, vrácený Senátem; dále projednávat body z bloku Zákony - druhá čtení, a to v pořadí body 6 až 8, tedy sněmovní tisky 750, 759 a 760, body 11 a 12, sněmovní tisky 778 a 779, body 15 a 16, sněmovní tisky 813 a 162 a bod 18, tedy sněmovní tisk 376. ***
