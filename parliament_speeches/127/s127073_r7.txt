File: s127073.htm
Anchor: r7
Date: 27. schůze, 21. ledna 2025
Speaker: Poslanec Martin Kolovratník

Speech:
Poslanec Martin Kolovratník: Paní předsedající, mohu potvrdit, my se zmást nenecháme, už postup umíme, takže k žádné chybě tady v provedení sněmovními volbami stoprocentně nedojde.
Poslední volební bod, Rada Českého rozhlasu, ta situace je vlastně identická. Je to opět druhá volba, první kolo, protože ta první volba v loňském roce nebyla úspěšná. V rozhlase se uvolnilo místo 30. května loňského roku, kdy skončilo funkční období pana Zdeňka Mahdala. Po neúspěšné dvoukolové volbě tady ve Sněmovně jsme znovu vyhlásili veřejnou výzvu, opět přes výbor pro mediální záležitosti, bylo to do 28. září. I zde výbor zúžil počet těch navržených kandidátů, bylo jich pět, tak je zúžil na tři pro provedení volby.
V tuto chvíli volební komise přijala usnesení 10. října 2024 per rollam číslo 142 a navrhuje Sněmovně tyto kandidáty: Jan Bednář, Stanislava Hronová a Jan Randák. I zde komise i výbor navrhují volbu tajnou, a pokud by byla úspěšná, tak nově zvolenému členovi nebo člence začíná šestileté funkční období dnem volby.
I zde, paní předsedající, prosím o rozpravu a následně hlasování o tom, že tuto volbu provedeme tajným způsobem.

