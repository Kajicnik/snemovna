File: s127221.htm
Anchor: r3
Date: 27. schůze, 21. ledna 2025
Speaker: Poslanec Lubomír Brož

Speech:
Poslanec Lubomír Brož: Děkuji, pane předsedající. Vážené poslankyně, vážení poslanci, členové vlády, představte si, že vám někdo brání v cestě do práce, v cestě k lékaři nebo do obchodu, a to jenom proto, že jste odkázáni na pomoc psa. Přesně to se v České republice stále děje stovkám lidí se zdravotním postižením. My máme šanci to změnit a to souvisí s tím, že já vás dnes žádám o předřazení sněmovního tisku 250 na pořad dnešní schůze jako první bod po pevně zařazených bodech. Jde o návrh zákona o některých právech osob se zdravotním postižením, které využívají doprovodu psa se speciálním výcvikem.
Dovolte mi nyní vysvětlit, proč je projednávání tohoto bodu tak naléhavé. Jestli si někteří z vás vzpomenete, už tady o tom mluvíme od začátku volebního období, probíhaly interpelace, odpovědi na interpelace, informace o tom, jak je vše připravené, jak vše bude, ale není stále nic. V České republice žije víc než milion osob se zdravotním postižením, přičemž víc než polovina z nich jsou senioři nad 65 let, a podle údajů Českého statistického úřadu přibližně 600 000 těchto osob potřebuje při každodenních aktivitách pomoc jiné osoby. Pro značnou část těchto lidí představují speciálně vycvičení psi, ať jsou to vodící, asistenční či signální psi, nenahraditelnou pomoc pro vedení samostatného života.
Současná právní úprava v této oblasti je roztříštěná a naprosto nedostatečná. Zatímco některé oblasti, jako jsou stravovací zařízení či zdravotnická zařízení, mají přístup psů se speciálním výcvikem jasně upraven, v mnoha dalších případech panuje značná nejistota. Například v oblasti veřejné dopravy je ta situace naprosto nejednotná, například České dráhy umožňují přepravu těchto psů bez omezení, u autobusových dopravců či letecké přepravy často záleží na individuálním rozhodnutí třeba řidiče nebo kapitána. Tahleta nejednotnost vytváří obrovské překážky a zbytečné překážky pro osoby se zdravotním postižením a rozhodně jim komplikuje přístup k běžným službám a aktivitám.
Další závažný problém představuje absence jednotného systému hodnocení kvality výcviku nebo přezkoušení dovedností těchto psů, což je velmi důležitý aspekt, proč bychom měli návrh tohoto zákona podpořit a začít ho projednávat. V praxi se setkáváme se stížnostmi na různou, někdy až nedostatečnou kvalitu výcviku. V České republice dosud neexistuje žádný systém nastavení odborně kvalifikačních či materiálně technických požadavků a kritérií pro provádění výcviku psů se speciálním postižením. Předkládaný návrh zákona řeší i tuhletu otázku tím, že stanovuje jasné standardy a požadavky na subjekty provádějící výcvik, a to prostřednictvím uznávaných mezinárodních organizací, které mají propracované a expertně ověřené standardy.
Je třeba si uvědomit, že pes se speciálním výcvikem není běžným domácím zvířetem. Není to prostě ten domácí mazlíček. Je nedílnou součástí osoby se zdravotním postižením a tímto způsobem bychom k tomu měli přistupovat. Je to pes speciálně vybraný a vycvičený tak, aby se vyznačoval speciálními povahovými vlastnostmi a chováním. Jeho výcvik minimalizuje bezpečnostní rizika a další aspekty chování, které by jinak mohly odůvodňovat omezení jejich přístupu do veřejných prostor nebo prostředků veřejné dopravy. ***
