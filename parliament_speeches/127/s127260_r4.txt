File: s127260.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: To je opravdu hodně, hodně laciné, já vám tady přináším pohled zespodu a vy se tam s nimi necháváte rád fotit, ale vlastně ten pohled zespodu neznáte. No co to je za nesmysl? Já po těch klubech jezdím, já s těmi lidmi mluvím. Já taky dobře vím, jakým způsobem oceňují nové fungování Národní sportovní agentury. To nebagatelizujte. No, tak jasně, že jde o peníze a že peníze jsou důležité, proto jsme je taky navýšili. A navýšili jsme, jak říkám, o 14 procent rozpočet Národní sportovní agentury, což je meziročně jedno z nejvyšších navýšení těch jednotlivých kapitol státního rozpočtu. A děláme to vědomě, protože víme, čeho tím chceme dosáhnout.
Na druhé straně se nemůžeme chovat jak v roce 2020, kdy se prostě stát zadlužuje, zadlužuje, zadlužuje na úkor budoucnosti. No, to taky nejde. Tak hledáme tu správnou míru, ale myslím, že jednak jsme, a to bych taky nepodceňoval - díky nové struktuře a novému vedení Národní sportovní agentury dosáhli toho, že ty peníze jdou mnohem dřív ke sportovcům a k dětem, které sportují, ale taky že se utrácejí za věci, které skutečně pohyb mladých lidí rozvíjejí a umožňují. A že se neztrácejí do nějakých nesmyslů.
A tohle všechno, tedy zlepšení fungování Národní sportovní agentury, to já pokládám za důležité. Vedle toho navýšení peněz, které jsme samozřejmě také provedli. A znovu říkám, podpora třeba sportu na úrovni malých klubů, mládežnického sportu, to byla od začátku naše priorita a na tom se snad shodneme, že to je správně. A programy jako Můj klub nebo Všesportovní organizace, ty směřují finance přímo na podporu dětí a mládeže. A to je přece správné, a kromě toho samozřejmě mají kluby ještě možnost čerpat peníze prostřednictvím svazu a klíčovou roli v podpoře sportu hrají třeba také obce, (Předsedající: Čas!) což je věc, na kterou nesmíme zapomenout.

