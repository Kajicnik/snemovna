File: s127120.htm
Anchor: r6
Date: 27. schůze, 21. ledna 2025
Speaker: Poslanec Zdeněk Kettner

Speech:
Poslanec Zdeněk Kettner: Děkuji, pane ministře. Momentálně probíhá revize rámcových vzdělávacích programů, dříve takzvané osnovy, kdy cílem prvotním bylo samozřejmě zjednodušit, zpraktičtit výuku na základních školách jako takových, a bohužel jsme zjistili, že se z toho stal - neobávám se použít ten termín - ideologický paskvil. V rámci hodin dějepisu se začínají používat pojmy jako gender nebo queer, což jsou naprosto novodobé konstrukty, které v dějinách nemají opodstatnění, a pokud bychom chtěli reflektovat současnou situaci ve společnosti, tak pro tyto pojmy máme předměty jako rodinná výchova nebo společenské vědy neboli občanská výchova, ale skutečně to v dějepise nemá co dělat.
Dále výuka chemie. Zdvihl se zájem opět o studium chemie. A teď najednou tady máme ideologické zadání, kdy učitelé chemie mají vlastně vyučovat, že oni jsou vlastně ti škůdci pokroku a škůdci a likvidátoři planety a že chemie vlastně je to špatné a je to tam takhle implementováno. Proti tomu se ozval Svaz chemického průmyslu, Svaz průmyslu a dopravy, Česká konference rektorů, Unie školských asociací, Akademie věd. To znamená, myslím si, že toto jsou odborníci nanebevzatí. A pokud i oni už se proti tomu ozývají, tak přinejmenším by to chtělo se zamyslet.
Tak proto se ptám, zda by skutečně nestálo za to tu revizi rámcových vzdělávacích programů, tak jak je koncipována, a velice špatně, zastavit a nechat to původní znění a skutečně se znovu zaměřit na tu změnu tak, aby dávala smysl a byla přijata odbornou veřejností, laickou veřejností a i pedagogickou veřejností, protože jinak to skutečně nemá smysl. Děkuji.

