File: s127064.htm
Anchor: r2
Date: 27. schůze, 21. ledna 2025
Speaker: Poslanec Pavel Bělobrádek

Speech:
Poslanec Pavel Bělobrádek: Děkuji, pane předsedající. Vážení členové vlády, vážené kolegyně, kolegové, já jenom několik poznámek. Mně vždycky u těchto věcí přijde trošku zvláštní, že se k některým věcem vyjadřují lidé, kteří s tím mají nulovou zkušenost. Já si dovolím jenom okomentovat část a velice stručně, nechci rozpoutávat debatu. Já nevím, kdo z vás někdy zvíře porážel, nevím, kdo z vás k tomu má vzdělání, jistě tady je několik absolventů středních nebo vysokých zemědělských škol. Myslím si, že tady zazněly úplné nesmysly.
Co se týká té osobní zkušenosti, pracoval jsem na jatkách, na příhoně. Myslím si, že některé věci jsou skutečně trošku zbytečně vyhrocené, protože tomu tak není. Nejenže jsem byl oprávněn a profesně jsem se zabýval ochranou zvířat jako veterinární lékař, úřední veterinární lékař, ale dělal jsem si i doktorát na ochranu zvířat proti týrání. Mám tedy oprávnění, když jsem ještě pracoval jako státní úředník, posuzovat, co je a není týrání, a musím se pozastavit nad některými kategorickými výroky, které tady zazněly, protože jsou při vší úctě odborně zcela mimo. Co se týká omračování elektrickým proudem u skotu, to je již dnes v legislativě samozřejmě upraveno. Je to ve vyhlášce č. 382/2024 Sb., § 7 odst. 3, kdy je přímo dáno, že u hovězího... u skotu musí být střídavý proud o kmitočtu 50 hertzů a hodnotě 2 a půl ampéru do 1 sekundy po dobu 1 až 3 sekund, popřípadě kombinací. To znamená, není to nic, co by se tady zavádělo nově, není to nic, co by nebylo vědecky ověřeno, není to nic, co by bylo nové nebo co by způsobovalo objektivně to, o čem tady byla řeč a co musím odmítnout.
Za druhé, u těch kamer, u mnoha porážkových míst skutečně dozor je od příhonu až po finál. To znamená, v některých provozech, u těch větších, je i veterinární lékař, který kontroluje už při navážení. Ty kamery mají svůj smysl, protože to tak nemůže být všude, a dává tedy smysl, aby byly tam. Potom když to zvíře je poráženo, tak už to moc smysl nedává.
Co se týká toho pozměňovacího návrhu, který se týká uvazování psů, já jsem přesvědčen, že to znění není úplně šťastné, ale na zemědělském výboru jsme si vyjasnili a ředitel státní veterinární správy... (Odmlka pro hluk v sále.)

