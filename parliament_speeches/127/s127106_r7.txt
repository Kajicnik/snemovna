File: s127106.htm
Anchor: r7
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Tak, vážená paní poslankyně Šafránková, já bych tedy chtěl reagovat na vaši interpelaci týkající se údajného podrazu vlády vůči zaměstnancům v náročných profesích. Vaše tvrzení mě překvapuje, protože já o žádném podrazu nevím. Naopak, my podnikáme řadu kroků pro to, abychom tyto zaměstnance podpořili, a v rámci důchodové reformy jsme se zaměřili na zajištění spravedlivých podmínek i pro zaměstnance, kteří jsou v rizikových povoláních. Já to hned připomenu, jenom bych chtěl říct, že žádná dohoda tady se sociálními partnery nebyla - nemohla být, protože zaměstnavatele s tím pojetím v těch rizikových - nebo ošetření těch rizikových - kategorií, zvlášť v té třetí, v té podobě, v jaké to původně bylo navrženo, vlastně nikdy nesouhlasili, takže o žádné takovéto dohodě opravdu nemluvme.
Nicméně co jsme udělali: pro pracovníky zařazené do té nejrizikovější kategorie, do té čtvrté, jsme umožnili předčasný odchod do důchodu bez krácení penze na základě odpracovaných směn. A toto se týká zhruba 12 000 osob. A pro zaměstnance, kteří pracují ve třetí kategorii, tedy ty, kteří pracují v náročných podmínkách, jako je chlad, teplo, fyzická zátěž, vibrace, tak jsme podle dohody připravili novelu zákona, která tuto situaci řeší. Ta novela je předložená, vláda vláda se jí bude zabývat v příštím týdnu. A tato novela stanoví, že zaměstnavatelé budou přispívat zaměstnancům vykonávající rizikovou práci na jejich důchodový účet. Konkrétně zaměstnanec odpracuje alespoň 11 směn v měsíci v podmínkách odpovídající třetí kategorii rizikovosti - tak pak bude zaměstnavatel povinen přispívat 4 procenty z jeho hrubé mzdy do systému důchodového pojištění. Pokud zaměstnanec v takových podmínkách odpracuje 3 až 10 směn měsíčně, tak příspěvek zaměstnavatele bude činit 3 procenta a díky tomu budou mít zaměstnavatelé (zaměstnanci?) v náročných profesích možnost odejít do důchodu dříve, aniž by jim byl důchod krácen - takže budou mít jistotu, že ta jejich těžká práce se v rámci důchodového systému zohlední a nebudou finančně znevýhodněni. Tímto způsobem umožníme předčasně odchod do důchodu s finanční kompenzací. Takže není pravda, že by osoby, které pracují ve třetí kategorii, nemohly odejít do důchodu dříve.
Znovu připomínám, že k zařazení zaměstnanců ve třetí kategorii rizik do stejné skupiny, jako jsou zaměstnanci ve čtvrté skupině, nebyla souhlasná reakce. Nebyla tady shoda, nebyla souhlasná reakce ani od zaměstnavatelů. A ten důvod není ten, že by nepřáli zaměstnavatelé slušné podmínky v důchodu těmto lidem, ale důvodem je zejména složitá evidence těchto činností a také nerovnost mezi těmi riziky, a to je, myslím, docela odborná debata. Ten systém by se měl i na základě toho týkat vybraných rizik ve třetí kategorii a ten návrh, se kterým tady přicházíme a který příští týden, jenom se příští týden vyjádří vláda, tak by ten problém měl řešit - měl by být vyřešen lépe na základě tohoto návrhu. Samozřejmě budete mít možnost se k tomu vyjádřit při projednávání v Poslanecké sněmovně, to si myslím, že debatu určitě můžeme vést, a já sám z těch zatímních diskusí, z toho, jak jsme se tím zabývali na tripartitě, jak jsme to probírali vlastně i ve vládní koalici a jinde, tak jsem si dobře vědom toho, že to zařazování zaměstnanců do třetí kategorie - ve třetí kategorii tak, aby to bylo spravedlivé, že to není úplně jednoduché nastavit, a proto jsem přesvědčen, že tak, jak je to teď v tom návrhu, tak je to spravedlivé, je to proveditelné a bude to lidem, kteří pracují v těžkých podmínkách, skutečně vytvářet možnost odchodu do předčasného důchodu, aniž by byli nějakým způsobem kráceni. A to, že tam je rozdíl proti té čtvrté kategorii, to si myslím, že také odpovídá tomu, co se děje v realitě. ***
