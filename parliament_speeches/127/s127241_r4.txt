File: s127241.htm
Anchor: r4
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, vážená paní předsedkyně. Vážené kolegyně, vážení kolegové, já jsem rád, že se věnujeme zpátky tomu Dozimetru, protože taková je pravda. Ano, Piráti nejsou v Dozimetru. A pravda je taková, že tam jsou konkrétní lidi, kteří tam byli za TOP 09, pan Fremr, za STAN pan Hlubuček, byli tam lidi, který dělali zakázku se Šteflem z odéesky, byli tam lidi z ANO od vás s tím Nemrahem. A to není jedna fotka. Vždyť vy to dobře víte, prostřednictvím paní předsedající, že to není o jedné fotce, ale že to je o tom, že ty vazby tam byly daleko užší a že získávala neoprávněnou výhodu v podobě bezplatného auta na kampaň a že šlo o blízkého známého. Tyhlety zkorumpované kruhy si zkrátka snaží podvázat všechny politické strany a mít tam svoje spojky, aby se jim to hodilo, až budou něco potřebovat, aby zatahaly za ty nitky. Vždyť takhle to přece je, to všichni víme. Takže prosím nezlehčujte angažmá těch lidí, kteří byli nějakým způsobem ve spojení s aktéry Dozimetru. Já myslím, že to je vážná věc a bez ohledu na to, co si teď o tom můžeme myslet, někde ten člověk nebo ta strana vyvodili odpovědnost, někde to zlehčovali, někde nevyvodili zodpovědnost. Tak mně jde teď pouze o to v této interpelaci, aby řádně proběhlo vyšetřování této kauzy, aby se ti policajti nemuseli bát, že když budou něco vyšetřovat, nebo ten soudce, když nějak rozhodne, že se zařadí na seznam těch dalších lidí, kteří ten Dozimetr nepřežili, že tam nebudou další průtahy, že se to tady nepovleče dalších sedm let. A to je ta věc, na které si myslím, že bychom se měli jako politici shodnout.

