File: s127024.htm
Anchor: r5
Date: 27. schůze, 21. ledna 2025
Speaker: Senátor Ondřej Lochman

Speech:
Senátor Ondřej Lochman:: Děkuji, pane předsedající. Vážení bývalí kolegové, vážené bývalé kolegyně, už se mi stýskalo, tak jsem dorazil.
Každopádně Senát projednal návrh zákona na své 4. schůzi dne 18. prosince 2024 a usnesením číslo 81 se usnesl vrátit návrh zákona Poslanecké sněmovně ve znění přijatém v pozměňovacím návrhu. Já ho krátce přečtu - nebojte se, nebude to dlouhé.
Pozměňovací návrh reaguje na technickou chybu návrhu zákona, konkrétně jde o nesoulad mezi termínem účinnost zákona, jenž byl v rámci přijatých legislativně technických úprav posunut z 1. ledna 2025 na 1. března 2025, a datem uvedeným v návrhu novely zákona o přechodu některých věcí z majetku ČR do vlastnictví obcí, kde v čl. 3 a 4, tedy přechodném ustanovení, zůstalo původní datum, a to 1. ledna 2025. Tento nesoulad by mohl vést k právním komplikacím a nechtěné retroaktivitě zákona v případě řízení probíhajících v období právě od 1. ledna 2025 do 28. února 2025. Tento pozměňovací návrh tedy navrhuje upravit znění čl. 3 a 4 návrhu zákona tak, aby v nich bylo datum 1. ledna 2025 nahrazeno správným datem, a to 1. března 2025. Tento postup přispívá k právní jistotě a transparentnosti v  plikaci celé novely.
Toť vše, jde tedy o technickou záležitost a pouze napravení u těch dvou paragrafů.

