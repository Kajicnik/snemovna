File: s127074.htm
Anchor: r4
Date: 27. schůze, 21. ledna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Vážená paní místopředsedkyně, vážené kolegyně, vážení kolegové, dovolte mi, abych uvedl návrh dlouho očekávané novely zákona o myslivosti a dalších souvisejících zákonů, byť předesílám, to téma je neskutečně důležité a zajímavé a mohl bych tady o něm hovořit desítky minut a možná několik hodin, tak já se pokusím omezit na to zásadní. Mimo jiné i proto, že pro poslance, které to téma zajímá, tak bylo uspořádáno už několik seminářů, kulatých stolů, konferencí, kde... Tato novela, která byla připravována několik let - ještě za mého předchůdce Zdeňka Nekuly v úřadu - a novela, kterou připravilo šest ministrů přede mnou... Bohužel zpravidla ne... nebo vždy s tím, že se nepodařilo ten finální text zde schválit, o to více považuji tuto novelu zákona za důležitou.
Dovolte mi to uvést i do kontextu. My aktuálně projednáváme také novelu zákona o lesích, která je největší novelou od roku 1995. Oba dva zákony jsou do určité míry spojitými nádobami, to znamená, pokud bychom schválili jenom jednu tu novelu, tak to nikdy nebude úplně stoprocentně fungovat, protože samozřejmě stav populace zvěře v našich lesích automaticky, logicky má vliv na stav lesa, případně na stav zemědělské půdy a ploch, kde ta zvěř jako taková žije.
Krátce hlavní cíle návrhu novely zákona, je to především, řekněme, ty cíle jsou dva nebo respektive tři. Je to určitě to, co je opakovaně zmiňováno i ve veřejném prostoru, to znamená řešení velkého problému, který, byť není plošný v rámci celé České republiky, tak je velmi vážný, a to jsou vysoké stavy přemnožené spárkaté zvěře a jí způsobené škody na zemědělských pozemcích, plodinách a na lesích. Samozřejmě tyto škody jsou umocněny i dalšími faktory, jako například sucho nebo nedávná kůrovcová kalamita. Situace se spárkatou zvěří navíc poukázala na některé nedostatky, které se snaží předkládaná novela zákona řešit.
Novela mění myslivecké plánování. Minimální lov býložravé spárkaté zvěře se bude odvozovat nově od výše škod na lesích pro každou jednu honitbu. Každoročně bude stanoven podle těch oblastí, kterých máme 48 v rámci České republiky, a při nesplnění bude sankcionován.
K tomu mi dovolte poznámku. Je to základní kámen, protože pokud chceme řešit přemnožené stavy zvěře, tak se musíme vrátit k plánování, které bude reálné, které bude vycházet z konkrétních dat, které bude nezávislé a které zároveň bude kontrolované. Mimochodem je to jeden z důvodů, proč v rámci tohoto zákona posilujeme státní správu myslivosti, je to jeden z důvodů, proč ty plány bude tvořit nezávislá instituce v podobě Národního lesnického institutu, dříve ÚHÚL, to je jeden z důvodů, proč zákon obsahuje sankce.
Tady mi dovolte možná trochu odbočit, říct jednu věc na začátek, ať je to známo hned na úvod. Já rozumím tomu, že vzhledem k rozsahu té novely a do určité míry k její citlivosti, že občas vyvolává emoce, odpor a tak dále. Já myslím, že na 90 procentech obsahu se tady shodneme úplně všichni bez ohledu na to, v jakém dresu politickém tady jsme. Myslím, že ten cíl je hlavně to, aby novela mysliveckého zákona byla schválena, protože v těch 90 procentech je prospěšná nejenom pro zvěř, pro les, pro českou krajinu, ale také pro ty myslivce samotné. Nakonec toto mi potvrzují všichni, včetně Českomoravské myslivecké jednoty a dalších. Já jsem připraven ve druhém čtení, tak jak bude zákon přikázán garančnímu výboru, případně dalším výborům, tak jsem připraven k velmi aktivní komunikaci se všemi poslanci, se všemi poslaneckými kluby. Máme připravené - ne že bychom tady byli v bodě nula - ale máme připravené některé změny, které reagují na tu veřejnou debatu, která se zde vede i s odbornými organizacemi. ***
