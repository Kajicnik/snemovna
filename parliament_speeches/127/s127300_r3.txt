File: s127300.htm
Anchor: r3
Date: 27. schůze, 21. ledna 2025
Speaker: Poslanec Miroslav Samaš

Speech:
Poslanec Miroslav Samaš: Děkuji vám za slovo, paní předsedající. Vážené kolegyně, kolegové, milí spoluobčané a drahá vládo, já bych chtěl dnes zařadit na program jednání nový bod, který zní Klesající životní úroveň seniorů a sociálně slabých za vlády Petra Fialy, a tento zařadit jako první bod po pevně zařazených bodech dnešní schůze.
Před volbami tato vláda současná slibovala téměř ráj na zemi, jak si vzpomínáme. Podíváme se třeba na fráze "zastavíme nárůst zadlužování státu", "zabrzdíme nesmyslné rozhazování peněz", "zkrotíme ceny energií" a zejména mě zaujal výrok, který pronesl - na otázku Reye Korantenga v televizi Nova, když se ho zeptal na otázku možného zvyšování daní - Petr Fiala, řekl: "Nebudeme zvyšovat daně. Tečka." Určitě si na to všichni dobře vzpomínáte.
Jaká je ale realita na sklonku trvání, troufnu si říct, nejhorší vlády v historii? Tak vidíme to sami kolem sebe. Zadlužování státu rostlo nejvíce v historii, dokonce víc než za covidu, vznikla nová ministerstva s teplými místy pro koaliční partnery, nárůst cen energií byl rychlejší než start vozů Formule 1 a nakoupili jsme nejmodernější a nejdražší stíhačky F-35, které možná dostaneme až v roce 2035 - proto se asi tak jmenují, nevím, jak se budou přejmenovávat, kdyby to náhodou trvalo déle - a daně, tak to tady vidíme všichni. Z těch slibů, které jsem tady jmenoval, tak tato vláda, si dovolím tvrdit, nic nesplnila. Myslím si, že nejvíc na její nekompetentnost doplácejí ti nejslabší, to jsou senioři, a pak lidi, kteří jsou sociálně slabí. Místo toho, aby si naši senioři užili důstojné stáří a dožili svoje životy v klidu a v pohodě, tak se jejich žití změnilo v nejistotu, jak to vůbec zvládnou.
Tato vláda totiž svojí nekompetentností způsobila obrovskou inflaci. Vůbec nedokázala, když ještě budu jednou parafrázovat pana premiéra, zkrotit skokový nárůst cen energií, a to nejenom těch. Když se podíváme kolem sebe, tak rapidně zdražilo úplně všechno, ať už se jedná o náklady na bydlení, pohonné hmoty, léky, služby, anebo potraviny. Vzpomeňme si, že před Vánoci se dala pořídit jedna krabička vánočních kolekcí za pouhých 900 korun a máslo, které potřebovala každá hospodyňka na pečení cukroví, stálo 80 korun. Kolikrát jsem byl svědkem toho, že v těch obchodních centrech lidi koukali na ceny a brali si třeba jenom půlku toho másla. ***
