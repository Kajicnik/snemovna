File: s127296.htm
Anchor: r2
Date: 27. schůze, 21. ledna 2025
Speaker: Poslanec Martin Kukla

Speech:
Poslanec Martin Kukla: Vážené kolegyně, vážení kolegové, když se tak dívám po sále, tak jsou tady jenom poslanci za hnutí ANO, což je velice smutné, ještě kolegové z SPD. Ale ostatních tady moc není, možná bych je i spočítal, jsou tady tři, jeden ministr, možná čtyři. Je to smutný příběh dnešní Poslanecké sněmovny, že vláda nám tady chce zdražovat televizní poplatky a přitom tady ani nejsou.
Já chci vystoupit se zařazením jednoho bodu. Já jsem tady včera interpeloval pana premiéra, konkrétně ve věci 4 miliard pro kraje. Od roku 2015 za přispění hnutí ANO tady vznikl program a kraje dostávaly každý rok 2 až 4 miliardy, jednou dokonce 6 miliard, na opravu silnic II. a III. tříd a tento program tady běžel deset let. No a co se stalo? Včera jsem se na to ptal pana premiéra, jestli kraje ty finanční prostředky dostanou, protože v letošním roce to zatím poprvé nedostaly. No a pan premiér mi tady odpovídal, že mají připravenou změnu rozpočtového určení daní a že tam to je. Ano, tam to je, ale na té změně nepanuje shoda.
Ale napříč všemi hejtmany, napříč všemi politickými stranami panuje shoda, že chceme po vládě 4 miliardy na opravu silnic II. a III. tříd. Poslali jsme dopis za Asociaci krajů panu ministrovi Stanjurovi a on se zase odkázal, že ve Sněmovně leží novela rozpočtového určení daní. No a já jsem se na tu novelu podíval, protože včera tady pan premiér žvanil, že v té novele je to krásně popsané.
No, já vám řeknu, v té novele je takový přílepek, kde se řeší i rozpočtové určení daní pro obce. Já jsem se podíval na kraj Vysočina, vzal jsem si obce nad 3 000 obyvatel a co jsem zjistil? Například u Jihlavy, největší město, statutární město kraje Vysočina, no a díky tomu, díky té novele, kterou tady tlačí vládní ne už pětikoalice asi, ale asi čtyřkoalice, tak Jihlava by dostala minus 15,8 milionu. Podíval jsem se i do Třebíče, to je druhé největší město, a ta by dostala minus 14,8 milionu. Havlíčkův Brod, třetí největší město, minus 10 milionů. No a takhle mohu postupovat a jmenovat všechny obce, a když je sečtu, tak se dostanu na částku minus 111 milionů pro Vysočinu, což je smutné. Je třeba si tady na mikrofon to říct.
Věřím, že všichni poslanci za Vysočinu by tohle rozhodně nepodpořili. No, asi všichni ne, ti koaliční pro to zvednou ruku a bude jim to bohužel jedno, protože za tu Vysočinu vůbec nekopou a nekopou ani za obce a za města. Je to velice smutné, co tady vládní čtyřkoalice tlačí, takže já si dovolím zařadit nový bod - a říkám, napříč všemi hejtmany se na tom shodujeme, napříč všichni hejtmani to podpořili - já tady s tím vystoupím, je to první bod na dnešní jednání a jmenuje se Chceme řešit silnice II. a III. tříd. Děkuji. (Potlesk.)

