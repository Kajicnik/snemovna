File: s127259.htm
Anchor: r8
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Vážený pane poslanče, no, já přemýšlím, jestli nejste náhodou první člověk, který mně řekl, že se rád fotografuji. To se mi moc nezdá. Ale naopak co mám rád, tak to je sport, a nijak se tím netajím. Vy jste tu interpelaci nazval Fialova vláda nemá ráda sport. Přemýšlím, kdo ve vládě nemá rád sport. (Hlásí se poslankyně Černochová.) Ááá, paní ministryně, ale určitě se to neprojevuje ve financování.
Tak popořádku. Já si myslím, že si veřejnost pamatuje, jak minulá vláda s velkou slávou zřídila Národní sportovní agenturu. Myslela si, že všechny problémy sportu se tím vyřeší. Do jejího čela dala svého nominanta, bývalého hokejového brankáře a poslance hnutí ANO Milana Hniličku. Ale potom se ukázalo, že samotná agentura vlastně dobře nefunguje. Stěžovali si na to všichni. Stěžovaly si na obce, stěžovaly si na to sportovní kluby, stěžoval si na to prakticky každý. My jsme se s tím nespokojili, reorganizovali jsme Národní sportovní agenturu, upravili zákon. Když se dneska bavíte se sportovní veřejností - což dělám - tak slyšíte převážně pozitivní reakce na to, jak agentura funguje, jak se stará o to, aby fungoval samotný sport, a to jak reprezentace, tak samozřejmě sport amatérský a také sport lidí s handicapem.
Reorganizací Národní sportovní agentury samozřejmě ty změny teprve začaly. Digitalizovali jsme dotační procesy, zjednodušili jsme pravidla pro podávání žádostí, zajistili rychlejší vyplácení prostředků, což je mimochodem důležité pro to, aby kluby měly jistotu financování a mohly lépe plánovat svou činnost. Posílili jsme také kontrolní mechanismy, nastavili pevnější spolupráci se sportovními svazy, což je zase důležité pro to, aby ty peníze šly fakt tam, kde jsou potřeba, což byla také výhrada k předcházející činnosti NSA.
Teď jsme u bezesporu důležité věci - to se shodneme - a to jsou peníze. Rozpočet Národní sportovní agentury byl v letošním roce navýšen proti rozpočtu 2024 o miliardu korun, což tedy mimochodem představuje 14procentní nárůst a je to jedno z nejvyšších navýšení rozpočtových kapitol. ***
