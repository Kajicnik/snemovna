File: s127168.htm
Anchor: r7
Date: 27. schůze, 21. ledna 2025
Speaker: Poslanec Petr Sadovský

Speech:
Poslanec Petr Sadovský: Děkuji. Dobrý den, paní předsedající, paní ministryně, kolegyně, kolegové, předkládám návrh na zařazení nového bodu, který se týká vyjádření a znepokojení nad rozhodnutím ministra vnitra sdílet dílo italského umělce Eduarda Castalda v rámci Mezinárodního dne obětí holocaustu. Toto jeho rozhodnutí vyvolalo vlnu nesouhlasu a kritiky kvůli kontroverzní povaze tohoto umělce a jeho postojům. Sdílení díla Eduarda Castalda je vnímáno veřejně jako urážlivé vůči památce obětí holocaustu i jejich potomků. Castaldo je známý svými nenávistnými postoji vůči státu Izrael, který všichni podporujeme, nebo alespoň tady tak tvrdíme, který je jím často označován za nacistický stát. Tento krok může poškodit naše vztahy s Izraelem, který je naším dlouhodobým spojencem.
Spojení památky obětí holocaustu s názory, které hanobí Izrael a zlehčují historická fakta, vysílá nebezpečný signál o toleranci extremistických postojů. Je nezbytné, aby se ministr vnitra veřejně omluvil, uznal chybu za toto jednání a tím se předešlo dalšímu poškození naší pověsti a vztahů s Izraelem. Přece jenom, uvědomme si, že je to vicepremiér naší vlády. On si to možná neuvědomuje s tímto sdílením. Žádám vás a prosím, vážené poslankyně a vážení poslanci, o podporu tohoto návrhu na zařazení bodu na jednání Poslanecké sněmovny jako první bod dnešního jednání, protože si myslím, že je velice důležité, abychom vyjádřili svůj postoj k této otázce. Děkuji.

