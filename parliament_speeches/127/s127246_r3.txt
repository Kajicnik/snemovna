File: s127246.htm
Anchor: r3
Date: 27. schůze, 21. ledna 2025
Speaker: Poslanec Michal Kučera

Speech:
Poslanec Michal Kučera: Děkuji za slovo. Paní kolegyně Peštová, prostřednictvím paní předsedající, já jsem vystoupil poměrně nekonfliktně s tím, že jsem rekapituloval, jaké legislativní kroky učinila tato vláda pro to, abychom zajistili energetický mix, ke kterému jsme se zavázali, a zajistili energetickou bezpečnost a odolnost České republiky. To, že se doba změnila někdy před třemi, čtyřmi lety - začalo to samozřejmě covidovou krizí a potom válkou na Ukrajině - tak je jasné, že celá řada priorit prostě byla přehodnocena. To si přiznejme. Myslím si, že to je legitimní pro to, abychom se dívali i trochu střízlivě a konstruktivně do budoucnosti. Myslím si, že to prostě musíme uznat, ať jsme v opozici či v koalici.
To, že zákony, které jsem tady jmenoval, mohly být udělány dříve. Mohly, to také víme. Prostě ty zákony, které se týkají právě urychlení výstavby obnovitelných zdrojů, sdílení agregace a kumulace, to jsou zákony, které se táhly z dob minulých. Opravdu to nemyslím nějak střetově či konfrontačně. Je to věc, která, když si to uvědomíme, nám pomůže nedělat chyby do budoucna. Takže zajišťujeme odolnost a energetickou bezpečnost České republiky díky tomu balíčku novel, který tady z Ministerstva průmyslu a obchodu, z hospodářského výboru a od poslanců přišel. Na závěr bych dodal, že napříč politickým spektrem. To znamená jak koaličních, tak opozičních. Děkuji.

