File: s127083.htm
Anchor: r2
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážená paní místopředsedkyně. Pane premiére, já jsem chtěl navázat na ten projev, který se týkal, řekněme, krátkodobějšího výhledu, otázkou toho, jak se Česká republika bude vyvíjet z hlediska ekonomického růstu dlouhodobě, která mi přijde neméně důležitá. Já jsem se podíval do srovnání, které vytváří Ray Dalio, což je ředitel největšího světového fondu Bridgewater. Jmenuje se to Great Powers Index a srovnává tam 35 zemí. Česká republika tam má odhadovaný růst na příštích deset let ve výši 1,9 procenta, což je průměrná hodnota. To bych chtěl říci. Nekresleme tady katastrofické scénáře. Je to průměrná hodnota, nijak zvlášť neexcelujeme ani zásadně nezaostáváme.
Ale jasně z toho přehledu je vidět i to, že jsou státy v našem okolí, jako je třeba Polsko, které ten výhled mají dramaticky lepší, protože u Polska Bridgewater odhaduje růst v příštích deseti letech ve výši 2,9 procenta. Když se podíváte na důvody, na základě kterých je stanovena tato predikce, tak se tam vždycky hodnotí, v čem je ten stát silný a v čem je ten stát slabý. U České republiky je uvedeno, že Česká republika je slabá v byrokracii, v korupci a v právním státě, čili ve schopnosti soudů rozhodovat v dohledné době. Takže to říkají analytici z Ameriky, jenom abychom si byli vědomi toho, že to nejsou nějaké informace vycucané kteroukoliv politickou stranou, ani to nejsou informace od českých orgánů, od Ministerstva financí nebo od České národní banky. To jsou analytici, kteří obrovským způsobem zbohatli na tom, že umí dobře odhadovat vývoj ekonomické situace různých subjektů.
Ten dotaz tady skutečně zněl na to, jaká konkrétní opatření učiní vláda, a na to jsme tady žádnou odpověď nedostali. Jsem rád, že je tady přítomen i pan ministr Stanjura, protože se můžeme bavit o těch opatřeních, které jsme diskutovali, když jsme jako Piráti ještě byli ve vládě, abychom rozhýbali stagnující ekonomiku, protože naše ekonomika - to je potřeba také dodat - je v té stagnaci víceméně už od covidu, kdy vládla předchozí vláda.
Pojďme se podívat na ta konkrétní opatření. Podpora startupů. Neschváleno, všechno se to odkládá. Možná to na poslední chvíli schválí vláda těsně před volbami. Ale není vůbec žádný důvod, proč by se to mělo odkládat, protože ten návrh byl diskutován, byly k tomu připraveny pracovní skupiny. Jestli chceme, abychom zvýšili hospodářský růst, tak je potřeba podporovat, aby se z těch malých stávali velcí, jako to mají třeba ve Spojených státech, v Izraeli nebo v Estonsku. Řada z vás navštívila tyto státy, takže ví, že tam tyto věci fungují.
Jiný příklad: umožnit maminkám pracovat. Místo toho, abychom skutečně investovali veškeré úsilí do toho, abychom tady rychle schválili zákon o dětských skupinách, tak se to tady v Poslanecké sněmovně odkládalo a blokovalo. Až teprve teď nedávno byl ten zákon konečně schválen. Až projde všemi těmi kolečky, tak začne platit zase těsně před volbami. To je věc, která mohla být dávno hotová, mohla dávno fungovat, dávno přispívat. Je to výsledek zpomalení tady v Poslanecké sněmovně.
Jiný příklad: Češi se často ptají, jak to je s minimální mzdou. Minimální mzda se netýká jenom těch, kteří pracují za minimální mzdu, ale samozřejmě vytváří i ekonomický tlak na to, aby celkově mzdy šly nahoru a aby firmy více investovaly do inovací. Minimální mzda je dneska menší než v Polsku - 25 000 korun - nebo v Litvě. Takže otázka, proč v této oblasti nepracujeme intenzivněji na tom, aby jednak naši lidé měli lepší mzdy... Zvlášť když se tady zaklínáme německými platy, ačkoliv všichni víme, že realita za dobu působení té vlády je, že reálné mzdy se snížily, když to vezmeme, o nějakých 5 až 7 procent, různě, jestli podle mediánu, nebo průměru.
Proč se neřeší problematika zahraničních specialistů? Když jsem byl na Ministerstvu zahraničí, tak jsem opakovaně apeloval na Jana Lipavského, který teď sedí ve vládě asi za ODS, za pana Fialu - přeběhlík, že jo? - proč nevyřešili to, že firmy, které potřebují zahraniční specialisty, tak aby je skutečně mohli dostat? Oni tam ani pořádně nesledují, jak rychle jsou žádosti na ambasádách vyřizované. Tam to dokonce funguje tak, aby obešly veškeré možnosti sledování, tak vy si musíte dojít na ambasádu a s ambasádou se musíte domluvit, kdy můžete podat žádost. Vy si nemůžete podat jen tak žádost. Vy se musíte nejdřív s ambasádou domluvit, kdy si budete moci podat žádost. Pak se spustí to nejabsurdnější divadlo, že se musí posílat nějaký návrh smlouvy, ten se posílá na to velvyslanectví, to velvyslanectví ho posílá zpátky sem do České republiky, pak se to posílá zase zpátky. To je prostě úplně nezvládnuté. Vím, že se tam připravuje digitalizace s nějakým výhledem zase na příští vládu, která to možná dokončí, možná to nedokončí. Ale to jsou věci, kde by určitý tlak na výrazné zrychlení ze strany vedení vlády byl žádoucí.
Další problematika, odkládání výstavby bydlení. Ivan Bartoš tedy předložil zákon, který byl schválen na vládě, přišel do Sněmovny a zase tady byl odkládán a odkládán. Výstavba bydlení, stavebnictví, to je přece obrovsky ekonomický sektor, který může pomoct nastartovat naši ekonomiku. Současně by tím vyřešil i ten velký problém s nedostupností bydlení.
Já jsem si přečetl na Facebooku pana premiéra status z 27. 5., kde pan premiér říká, že bydlení, co si lidé budou moci dovolit, je jeho osobní priorita - osobní priorita je bydlení, co si lidé budou moci dovolit - a že garantuje nájemní byty pro mladé rodiny a potřebné profese, učitele, zdravotní sestřičky a tak dále. Před sedmi dny jsem si přečetl, že v diskusi na Blesku řekl, že ten zákon se bude týkat jenom vyloučených lokalit. Tak prosím vás, ať mi nikdo nevypráví, že je pro něj osobní priorita bydlení, když chce podporovat bydlení jenom ve vyloučených lokalitách. To přece nedává vůbec žádný smysl.
Ten zákon měl lhůtu v září minulého roku. V září minulého roku uplynula lhůta, ve které ho Poslanecká sněmovna měla projednat. Místo toho jste ten zákon tady sabotovali, odkládali a tak dále, aby z něho lidé nemohli benefitovat. Vůbec to nechápu. Bavíme se tady o ekonomickém růstu. Stavebnictví je zásadní oblast a kdybychom schválili tento zákon, tak umožníme dostat na trh více bytů a umožníme... Pomůže nám to i v té celkové podpoře, jejíž součástí je, aby obce, kde ty byty chybí, kde je práce, kde lidé chtějí žít, se stavěly byty. Ne vyloučené lokality prosím. Nemůžeme to zjednodušovat nebo osekávat jenom na vyloučené lokality.
Další ekonomický zázrak naší vlády je návrh, který byl předložen vládou k RUD, čili rozpočtovému určení daní. Ačkoliv na to bylo Ministerstvo financí upozorňováno, tak tam byl navržen takový parametr, který by v praxi znamenal, že pokud se v nějakém kraji rozdělí obec na dvě obce, tak hejtman za to dostane bonifikaci 2 miliony. Prostě úplný opak toho, co tato země potřebuje k tomu, aby fungovala. Potřebujeme soustředit a zefektivnit fungování veřejné správy na obcích, kterých máme nejvíc v Evropě. Jsme úplně na tom chvostu, všichni vědí, že to je neefektivní a že jsou tady obce, kde prostě víc jak polovinu rozpočtu obce schramstne plat starosty. Máme tady prostě čtyři baráky, má to dvacet nebo padesát obyvatel a už je to samostatná obec. Samozřejmě že to ve výsledku nefunguje, protože jak může takováhle obec, která má dvacet obyvatel, zajistit, jak se může angažovat k zajištění dostupnosti třeba zubařské péče a podobně? ***
