File: s127007.htm
Anchor: r2
Date: 27. schůze, 21. ledna 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, jako první mimořádný bod na schůzi Sněmovny bych chtěl navrhnout bod Čeští spotřebitelé mají nejdražší elektřinu a plyn v Evropské unii. Fialova vláda tu situaci neřeší a já to tady opakovaně dávám jako mimořádný bod, protože občané i firmy jsou z toho prostě už zoufalí. My tady chceme diskutovat jako opozice naše návrhy řešení, protože už není čas čekat do podzimních voleb do Poslanecké sněmovny. Je potřeba okamžitě udělat jasné kroky. Je potřeba, aby stát převzal plnou kontrolu nad procesem výroby, distribuce a prodeje energií. Je nezbytné zastropovat ceny elektřiny u jejich výrobců i obchodníků, co nejrychleji rozšířit kapacity českých jaderných elektráren a odstoupit od všech zničujících závazků klimatické a energetické politiky EU, zejména od likvidačního systému emisních povolenek.
Situace je totiž v dnešní době taková, že čeští spotřebitelé platili i v loňském roce po přepočtení na paritu kupní síly za elektřinu i zemní plyn nejvyšší ceny ze všech členských států EU. Vyplývá to z údajů statistického úřadu Evropské unie Eurostat za rok 2024. Jde samozřejmě o totální selhání Fialovy vlády a hlavní příčinu dlouhotrvající kumulované vysoké inflace, která je v České republice úplně rekordní, a je to od roku 2021, tedy za dobu Fialovy vlády, dokonce 33 procent. A je to taky hlavní příčina dlouhodobého ekonomického propadu, který tady vidíme za Fialovy vlády.
Mě překvapila zoufalá argumentace představitelů Fialovy vlády, a to si říkají, že to jsou snad nějací ekonomové, kdy oni říkají, jak inflace se zlepšuje, a podobně. Oni nám jinými slovy říkají - a vlastně obelháváte lidi, protože vy jinými slovy říkáte, že zatímco na začátku vaší vlády, třeba když občan měl uspořeno 100 000 korun, tak kvůli vaší vládě dneska to má v podstatě hodnotu minus 33 procent, to znamená, má to hodnotu 67 000 těch původních 100 000 korun, o těch 33 000 jste je připravili, a teď se prý zlepšuje inflace, přitom naše inflace je stále nadprůměrná, tak vlastně místo třeba toho, že přišli o 33 000, tak přišli jenom o 30 000 dneska. To si snad děláte úplně legraci? Co to je za argumentace? ***
