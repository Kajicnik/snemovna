File: s127077.htm
Anchor: r2
Date: 27. schůze, 21. ledna 2025
Speaker: Poslanec Andrej Babiš

Speech:
Poslanec Andrej Babiš: Dobrý den, dámy a pánové, vážení spoluobčané, já jsem svoje stanovisko k novele zákona o myslivosti vyjádřil jako pravidelný návštěvník tradiční výstavy Natura Viva v Lysé nad Labem, kde jsem 23. května 2024 podepsal a podpořil petici za zachování odpovědného mysliveckého hospodaření v České republice. Tu petici určitě každý zná. My jsme o tom jednali víckrát s Českomoravskou mysliveckou jednotou. Já nechci tady na toto téma moc mluvit, protože určitě kolegové o tom budou mluvit dostatečně, že naše hnutí s tím návrhem nesouhlasí.
Já tady chci mluvit o tom, že mám rád zvířata a že nechci norování lišek, že chci zákaz norování lišek. Já jsem k tomu už natočil video 25. června 2024, kdy jsem proti tomu protestoval. Já jsem i slíbil Kristýně Cábové ze Svobody zvířat, že k tomu dneska i vystoupím, protože myslím si, že je to důležité.
Proč jsem pro zákaz norování lišek? Je na to vícero důvodů. Za prvé, je to nehumánní praktika. Norování je pro lišky a psy kruté. Zahrnuje stres, zranění a někdy smrt mláďat i dospělých zvířat. Za druhé, jsou nevhodné podmínky chovu. Držení lišek v klecích pro výcvik loveckých psů je v rozporu s jejich přirozenými potřebami. Ekologická role lišek: lišky regulují populaci škůdců, například hrabošů, a pomáhají udržovat rovnováhu k přírodě. Za další, je to zastaralost metody. Norování je zastaralý způsob lovu, moderní metody jako termovize jsou efektivnější a méně kruté. Samozřejmě je to strašně malý podíl na lovu. Norování představuje pouze 6 procent z celkového počtu odlovených lišek a jeho význam klesá. Myslím, že strašně moc lidí nechce norování lišek. Ty záběry jsou skutečně velice negativní, hlavně pro lidi a mladou generaci, která samozřejmě má ráda zvířata jako většina naší populace.
Zákaz norování lišek není zaměřen proti myslivosti jako takové, naopak respektujeme, oceňujeme její významnou roli při péči o krajinu, regulaci zvěře a ochraně přírody. Myslivost má v Česku dlouhou tradici a vážíme si práce myslivců, kteří udržují rovnováhu v přírodě a pečují o zdraví zvířat. Já jsem o tom s myslivci jednal i tady ve Sněmovně a myslím si, že to pochopili.
My si uvědomujeme nutnost regulace populace lišek kvůli prevenci šíření chorob, jako je vzteklina či liščí tasemnice, které mohou ohrozit nejenom divokou zvěř, ale i zdraví lidí a domácích zvířat. Zákaz norování je pouze krokem k modernizaci některých praktik tak, aby reflektovaly aktuální poznatky o ochraně zvířat a respektovali jejich welfare, to znamená dobré životní podmínky. Moderní technologie, jako je termovize, a moderní přístupy navíc umožňují efektivní regulaci zvěře bez zbytečné krutosti, čímž může myslivost dále posilovat svou pozitivní roli ve společnosti.
Za mě je to všechno. Myslím, že je to důležité téma pro nás všechny, a samozřejmě k tomu zákonu určitě tady vystoupí celá řada mých kolegů, kteří se vyjádří za hnutí ANO. Děkuju. (Potlesk.)

