File: s127120.htm
Anchor: r4
Date: 27. schůze, 21. ledna 2025
Speaker: Místopředseda vlády a ministr vnitra ČR Vít Rakušan

Speech:
Místopředseda vlády a ministr vnitra ČR Vít Rakušan: Tak za prvé, Tomia Okamuru, jeho stíhání, které jste označil vlastně za neoprávněné, nechci vám podsouvat to slovo, možná bylo jiné, jste tady ve své interpelaci zmínil. Já si vzpomínám na váš happening, vaší strany před Ministerstvem vnitra, kde jste tyhle věci celkem jasně artikulovali, že je to nějaké politické zadání a podobně. Takže to si myslím, že je věc, která ve veřejném prostoru celkem jasně zazněla. Já jsem v té době neměl čas na happening, v pracovní době nemám čas na happeningy, tak jsem v té chvíli byl na Ministerstvu práce a sociálních věcí a nemohl jsem si jít s vámi na chodník před ministerstvo ani popovídat. Vy jste na to čas asi měli. Ale vy jste to řekli. Vy jste to řekli a vy jste mě veřejně z tohohle obviňovali. Takže prosím, tu zpátečku berte vy. A já tady jasně říkám na mikrofon, že s nějakým politickým zadáním pro policii jsem nikdy neměl, nikdy nemám a nikdy nebudu mít nic společného, a tohle nařčení bych si opravdu vyprošoval.
A co se týče migrace. No, jistěže ano. Teď jsem vám odpověděl už v první části. Já samozřejmě přijdu i do legislativy - a musíme s tím i přijít - a budu diskutovat o těch věcech, které znamenají zpřísnění mnoha procedur, které se týkají potenciálního nebezpečí ilegální migrace. Na evropské úrovni, znovu říkám, patřím k zástupcům těch zemí, které hledají nové koncepty a říkají, že migrační pakt tak, jak byl přijatý, opravdu není žádným definitivním řešením a je potřeba jít v migrační politice a v hledání nových konceptů dál. Přečtěte si ty dokumenty, přečtěte si ten dopis, co jsme adresovali a který já jsem podepsal, když už se bavíme o podpisu. Žádný migrační pakt jsem nepodepisoval. Jestli jsem něco podepsal, tak je to dopis nové Evropské komisi, aby hledala nové koncepty, které povedou ke zpřísnění podmínek pro ilegální migranty. Takže to dělám a budu to dělat nadále.

