File: s127115.htm
Anchor: r2
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážený pane místopředsedo. Vážený pane nepřítomný ministře, my jsme tedy dostali informaci, že pan ministr bude přítomen, proto tam ty interpelace máme, těch interpelací na pana ministra Beka je tam více.
Já se chci zeptat, jak to je s rámcovými vzdělávacími plány. Je potřeba o tom mluvit napřímo, v jakém je to stavu a jestli se plní to, co vláda slíbila ve svém programovém prohlášení. Zejména mě zajímá, jestli a v jakém stavu jsou připraveny učebnice, které budou provádět rámcové vzdělávací plány, jestli ministerstvo vyčlenilo prostředky na jejich tvorbu a jestli budou dostupné, tedy bez nějakých licenčních omezení.
Za druhé se chci zeptat, jak probíhá příprava učitelů na rámcové vzdělávací plány, jak jsou připraveny ty programy, jak jsou načasovány.
Za třetí, v jakém stavu je příprava pilotního ověřování rámcových vzdělávacích plánů po aktualizaci, protože jsme diskutovali s panem ministrem, že budou vybrány nějaké tři školy, na kterých zkušebně naběhnou ty rámcové vzdělávací plány po aktualizaci tak, aby začaly být ověřovány už v roce 2025.
A za čtvrté, jakým způsobem bude probíhat vyhodnocování toho, jak žáci si osvojují nové dovednosti podle rámcových vzdělávacích plánů a jak bude nastaven režim odpovědnosti, jak se to bude promítat do toho, jak ti učitelé, případně ředitelé, budou motivováni k tomu, aby škola dosahovala dobrých výsledků při naplňování toho, co stanoví rámcové vzdělávací plány po aktualizaci.
Děkuji za písemnou odpověď.

