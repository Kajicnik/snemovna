File: s127225.htm
Anchor: r2
Date: 27. schůze, 21. ledna 2025
Speaker: Poslankyně Lenka Knechtová

Speech:
Poslankyně Lenka Knechtová: Vážený pane místopředsedo, děkuji za slovo. Kolegyně, kolegové, zdravotní pojišťovny a Ministerstvo zdravotnictví proklamují, jak jim jde o zachování dostupnosti lékařské a lékárenské péče v menších obcích. V praxi ale polovina lékárenských zařízení bonifikaci, kterou v uplynulém období dostala, teď nemá. Přitom jsme legislativně nic neupravovali, nic se legislativně neměnilo. Po hodnocení žádostí příspěvek od pojišťoven dostane pouze 73 lékáren a 67 ho nedostane, přičemž toto doporučení je konečné a nelze proti němu podat námitky. Proto tady vystupuji a žádám o zařazení nového bodu s názvem Zachování dostupnosti lékárenské péče v menších obcích jako první bod po pevně zařazených bodech. Lékárnám se zásadně zvyšují vstupy. To už jsme tady mnohokrát probírali. Nejedná se jenom o mzdy, ale například o zmiňované energie. Přitom pojišťovny na tomto kroku, kdy nedají lékárnám podporu, nic neušetří, jen na příspěvek několik desítek lékáren nedosáhne.
Rozhodně se musím ohradit proti absurdnímu nařčení ze snahy o likvidaci lékáren. Pojišťovny nad rámec svých zákonných povinností rozdělují mezi lékárny v odlehlých oblastech každoročně skoro 50 milionů korun. Tady cituji ze stanoviska Všeobecné zdravotní pojišťovny, náměstka pro zdravotní péči Jana Bodnára. Pojišťovny zdůrazňují, že s nastavením kritérií a využíváním systému před lety souhlasila i lékárnická komora. Pro zhodnocení místně obtížně dostupných oblastí byla údajně použita aktualizovaná data o dopravní síti a dostupnosti v souladu s právními předpisy. Tady ale vůbec nerozumím, jakým způsobem se tady tento postup zohlednil.
V Česku dle údajů VZP není jediná oblast, která by nebyla lékárnami pokryta. Musí být od sebe 35 minut, pojišťovny ale podporují údajně i ty, které jsou od sebe 10 a více minut. Ale tady zřejmě nemyslíme vůbec na to, že všichni nemají osobní automobil, a neřešíme, jakým způsobem funguje dopravní spojení. Jednoznačně v tomto postupu vidím další problém, protože občané na to zareagují jenom tím způsobem, že budou nakupovat léky do zásoby, a to je přece postup, který také nechceme.
Aktualizovaná data o dopravní síti, to je terminus technicus, a já bych byla ráda, aby tady někdo vysvětlil, jakým způsobem tohle celé funguje a jak budeme dále postupovat. Z tohoto důvodu navrhuji bod Zachování dostupnosti lékárenské péče v menších obcích jako první bod po pevně zařazených bodech. Děkuji.

