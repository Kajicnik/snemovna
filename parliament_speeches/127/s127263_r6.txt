File: s127263.htm
Anchor: r6
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Ale já, pane poslanče, se musím trochu ohradit. Vaše interpelace, tady to všichni vidí na tabuli - škoda, že to nevidí i diváci, co nás sledují - se jmenuje Hájím zájmy Vysočiny. Tak já na to reaguju a mám na to právo. Tak jste nazval svoji interpelaci. To, že jste tam do toho zamotal nějaké další věci, za to já nemohu a já vám na to odpovídám, že si nemyslím, že dobře hájíte zájmy Vysočina. To mám zase já právo takhle odpovědět. Ale, abych byl sám k sobě spravedlivý, mohl jsem s tím klidně strávit pět minut, já jsem tím strávil pět sekund a zbytek jsem odpovídal na to, co děláme pro kraje, co děláme konkrétně pro kraj Vysočina.
Tak já jsem nestihl tu dopravní infrastrukturu. Kraje dostaly historicky největší objem finančních prostředků na opravu silnic II. a III. třídy. V posledním roce se rekonstruovaly některé klíčové úseky včetně silnice 1/38 mezi Jihlavou a Havlíčkovým Brodem. Připomínám nedávno ukončenou modernizaci D1. Navíc v následujících letech proběhne realizace několika důležitých obchvatů, například v Pelhřimově nebo Velkém Meziříčí, které v budoucnu výrazně odlehčí dopravní situaci ve městech. Takže odpověděl jsem vám dokonce nad rámec toho, na co jste se ptal, a tady jsem vám řekl i konkrétní věci, které kraji Vysočina pomohou. A tohle jsou výsledky práce vlády. Já se na nikoho nevymlouvám, ale také musím říct, že za námi konkrétní výsledky i ve prospěch krajů jsou.
A co se týká RUDu, vždyť to dobře víte, my si tady nebudeme protlačovat něco stočtverkou, co se týká tak zásadní věci, ve které potřebujeme, a to byla naše dohoda od začátku se všemi kraji, shodu mezi jednotlivými kraji a tu teď díky hnutí ANO nemáme.

