File: s127269.htm
Anchor: r8
Date: 27. schůze, 21. ledna 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Děkuji za slovo, vážená paní předsedkyně. Kolegyně, kolegové, děkuji, pane doktore, za váš dotaz. Přečtu přesně znění toho svého tweetu: Proti mediální novele se hlasitě ozývají komunisté. Další důkaz, že předkládané změny jdou správným směrem. Uvědomil jsem si - nejenom z těch reakcí, které tam jsou, ale i z toho, jak vy se ptáte - že kdyby ten tweet zněl, že proti mediální novele se hlasitě ozývá Kateřina Konečná a hnutí Stačilo, tak by to bylo asi nejvýstižnější. Protože kdybych chtěl být důsledný, tak nějakou výrokovou logikou váš dotaz, to přirovnání, neobstojí, není relevantní. Já tam nikoho k nikomu nepřirovnávám, pouze říkám, že se proti mediální novele hlasitě ozývají komunisté, což byla reakce na vystoupení Kateřiny Konečné a Stačilo. Za tím si naprosto věcně stojím, protože Kateřina Konečná velmi nevybíravě zaútočila proti našemu návrhu, hlavně v kontextu toho, co požaduje hnutí Stačilo. Komunistická strana, Kateřina Konečná jako předsedkyně komunistické strany, představuje reálně ohrožení médií veřejné služby.
Současně tím říkám - a využívám této příležitosti k tomu, aby to takto zaznělo i veřejně - nepovažuji každého, kdo nesouhlasí s mediální novelou, za komunistu. Nepovažuji každého, kdo nesouhlasí s mou mediální novelou, za komunistu. Fakt chci, aby to tady takhle zaznělo. Má to takhle správně být. Tento tweet opravdu konkrétně směřoval proti vystoupení Kateřiny Konečné a útoku komunistů, kteří opravdu média veřejné služby a svobodná média nechtějí a mnohokrát se to ukázalo. Tak to je příležitost to takhle objasnit. ***
