File: s127206.htm
Anchor: r5
Date: 27. schůze, 21. ledna 2025
Speaker: Poslankyně Romana Bělohlávková

Speech:
Poslankyně Romana Bělohlávková: Děkuji za slovo, pane předsedající. Vážené dámy, vážení pánové, dovolte, abych vás seznámila s pozměňovacím návrhem číslo 5977, který jsem nahrála dnes do systému. Tento pozměňovací návrh vznikl z důvodu jisté obezřetnosti, aby nemohlo ani v budoucnu dojít ke zneužití úpravy v rámci fertilizačních klinik.
To odůvodnění je následující: "Pozměňovací návrh minimalizuje dopad poslaneckého návrhu, který poněkud nesystémově navrhuje upravit kompenzace za dárcovství, přestože již od podzimu loňského roku na Ministerstvu zdravotnictví byla zahájena systémová implementace evropského nařízení SoHO.
Poslanecký návrh zákona tím, že i dárcům tkání a buněk přiznává právo na vyplacení rozdílu mezi ušlým výdělkem a obdrženou náhradou mzdy, platu nebo odměny a obdrženým nemocenským z nemocenského pojištění, který vznikl dočasnou pracovní neschopností v souvislosti s darováním, otevírá zároveň cestu ke komercionalizaci dárcovství tkání a buněk. Dárcovství tkání a buněk je přitom v současné době z mnoha důvodů založeno na principu altruismu. Zásadním důvodem je právě vysoké riziko komercionalizace dárcovství lidského biologického materiálu.
V souvislosti s předmětným návrhem vyvstává, a myslím si, že důvodná obava, že předmětný návrh bude mít obdobný negativní dopad, k jakému došlo v oblasti darování ženských pohlavních buněk, kdy k darování vajíček zpravidla dochází za paušální úhradu ve výši zhruba 30 000 korun a tato praxe, která je za hranicí zákona, kdy je paušální částka stanovena často vnitřním předpisem odběrového zařízení bez ohledu na doložené náklady, bude zpětně i do budoucna legitimizována.
Předmětný návrh, respektive jeho důvodová zpráva, uvádí, cituji: ‚Je tedy na místě podpořit ochotu dárců tkání a buněk shodně, jako je tomu nyní v případě dárců orgánů.‘ Důvodová zpráva bohužel zamlčuje, že darování orgánů a darování tkání a buněk probíhá ve zcela odlišných režimech. Zatímco k darování orgánů od živého dárce může dojít pouze adresně, tedy pro konkrétního příjemce, darování tkání a buněk je neadresné, to jest není určeno konkrétnímu příjemci. Tento rozdíl je zásadní. Zatímco u adresného darování orgánů je riziko zneužití, tedy riziko komercionalizace, minimální, u neadresného darování tkání a buněk je poměrně vysoké riziko, že dárce bude k darování motivován vidinou zlepšení své finanční situace. Riziko komercionalizace darování lidských tkání a buněk je zejména důvodné v případě darování lidských pohlavních buněk.
Z výše uvedených důvodů je pozměňovacím návrhem navrhováno, aby se právo na vyplacení rozdílu mezi ušlým výdělkem a obdrženou náhradou mzdy, platu nebo odměny nevztahovalo na dárce pohlavních buněk. Pozměňovací návrh směřuje k tomu, aby dárcům pohlavních buněk zůstalo zachováno pouze právo na úhradu účelně, hospodárně a prokazatelně vynaložených výdajů spojených s darováním zárodečných buněk podle § 11 zákona č. 373/2011 Sb., o specifických zdravotních službách. Pozměňovací návrh ani vlastní poslanecký návrh zákona do tohoto práva dárců pohlavních buněk nijak nezasahuje."
Jsem si vědoma toho, že tento pozměňovací návrh je veden jistou dávkou opatrnosti, ale myslím si, že vše, co se týká lidského života a přenosu genetických informací v pohlavních buňkách, je hodno opravdu obezřetnosti a mimořádného přístupu, proto vás prosím o podporu tohoto pozměňovacího návrhu. Děkuji.

