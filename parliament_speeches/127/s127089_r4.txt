File: s127089.htm
Anchor: r4
Date: 27. schůze, 21. ledna 2025
Speaker: Poslanec Martin Kolovratník

Speech:
Poslanec Martin Kolovratník: Moc děkuju. Já to rád zopakuji na mikrofon teď ve faktické, stahuji přihlášku do obecné rozpravy. Pak už to za nás shrne paní předsedkyně Schillerová. Takto jsme se dohodli a souhlasím s tím.
Teď faktická. No, já to na úvod odlehčím. Já jsem, přátelé, hrozně klidný, mně se úplně ulevilo, když jsem zjistil, jak vlastně Piráti zachránili Českou republiku, jak v té vládě to bylo s nimi ještě skvělé a jak všechno zařídili - zvlášť to stavební řízení, tu digitalizaci.
A teď vážně. Jenom chci povědět: hnutí ANO odevzdalo v mašličkách kompletní rekodifikaci stavebního práva v létě 2021. Vy jste, a to jste byli vy Piráti ve vládě, společně s koalicí tvrdili, jak máte vše hotové, připravené, jak to přepracujete. Trvalo vám to do konce roku 2023. Pře dva roky jste se tady dohadovali, než se ten nový stavební zákon za naší pomoci přijal, a všichni víme, co se pak stalo v létě 2024. To všechno jste zastavili vy, Piráti. Vy byste měli mlčet a stydět se, vůbec tady nevystupovat. Ale nebudu tím, kdo bojuje za ODS a za koalici, to si vyřiďte mezi sebou.
Já jen teď už vážně chci reagovat na to, co tady dnes bylo řečeno, na dotaz paní předsedkyně Schillerové k té dopravě. Opravdu reálně podíl dopravy, investic do dopravy, nebo toho rozpočtu ve vztahu k HDP klesá a tohle je velmi silný argument, a to číslo, budeme ho používat a budeme s tím pracovat tak jako v obraně, tak s tím budeme pracovat v dopravě. A já ta čísla zopakuji: v roce 2020 za nás v covidu to bylo 1,835 procenta, rok 2025 1,662 procenta. Opravdu investice do dopravy klesají v podílu HDP.
Druhá připomínka k dopravě: dvojky a trojky pro kraje - za hnutí ANO od roku 2015 každý rok kraje měly 3 až 4 miliardy, teď letos poprvé je tam absolutní nula.
A do třetice - bohužel je škoda, že pan ministr Stanjura odešel - letošní rok 2,2 miliardy, splátka dopravy vůči financím od příštího roku 6 miliard je doprava zatížena. Tak takhle pomáháte rozvoji ekonomiky? Děkuju.

