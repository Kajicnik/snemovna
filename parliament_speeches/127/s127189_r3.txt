File: s127189.htm
Anchor: r3
Date: 27. schůze, 21. ledna 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný: Děkuju za slovo, pane místopředsedo. Protože tady zaznělo od paní kolegyně Pastuchové to, že neví, jak se snad k tomuto avizovanému pozměňovacímu návrhu postaví KDU-ČSL, tak já mohu říci, že jsme jednoznačně zde ve shodě a stojíme za naším ministrem Marianem Jurečkou. My jsme od začátku říkali, že tento pozměňovací návrh nepodpoříme, nesouhlasíme s ním a na tom se nic nemění. I my považujeme za špatné, kdyby třeba mamince pečující o dítě do deseti let mohla být tímto způsobem dána výpověď, a mnoho dalších věcí, které nás vedou k tomu, že tento návrh nepodpoříme. Prostě takhle to je, není potřeba to jakkoliv zpochybňovat.
Druhá věc, která tady zazněla, s dotazem, zda bude naplněn, nebo nebude naplněn příslib toho, jak vyřešíme ten v uvozovkách dluh vůči osobám pracujícím v náročných profesích ve třetí kategorii, tak zítra tuto novelu projedná vláda. Ta byla dohodnuta v rámci pracovní skupiny i s ministrem financí. Přesně tak, jak bylo přislíbeno, to znamená osoby v třetí kategorii náročných profesí, jako jsou některé zdravotní sestry, jako jsou lesníci a další, tak budou mít garantovaný příspěvek do těch dvou finančních nástrojů, důchodové spoření nebo penzijní připojištění tak, aby tři, respektive čtyři procenta podle toho, jak tu práci v měsíci vykonávají, mohli získat tento příspěvek v uvozovkách na ten případný předdůchod, takže slib je naplněn. Já chci říct, že lidovci v tomto plní to, co řekli, a zítra toto projedná vláda.
Jinak co se týče projednávané novely zákoníku práce, tak myslím, že nakonec i reakce na sociálním výboru, kde všichni napříč sociálními partnery, zaměstnavateli, zaměstnanci kvitovali práci ministra práce a sociálních věcí a poděkovali za kvalitu takto předloženého návrhu, tak je právě výsledkem práce jeho týmu. Teď nechám stranou ten návrh pozměňovací, který byl avizován a který my jako lidovci (Předsedající: Čas, pane poslanče.) nepodpoříme. Děkuji.

