File: s127182.htm
Anchor: r12
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, pane místopředsedo. Já navážu na Ivana Bartoše, opravdu je potřeba si říct napřímo, jak to funguje. Volební kampaň samozřejmě obsahuje spoustu různých podpásovek a nikdo z nás nemá představu, že to vyřešíme tady jenom nějakým úřadem, ale pro největší excesy by měla existovat možnost nějaké efektivní obrany a postihu.
Protože jde o to, že politické strany vydělávají stovky milionů korun na kampaních, dostávají za to peníze od státu, od daňových poplatníků. Oni se samozřejmě snaží nahonit hlasy, aby z toho měli peníze, a využívají k tomu úplně libovolné prostředky. Ta paleta zahrnuje i to, že jsou schopní platit masivní fejkové účty na on-line sítích, že jsou schopní publikovat nepravdivé věci na... - to byli ti migranti do chat od pana Babiše - že jsou tady řetězové e-maily s nepravdivými věcmi.
Teď jsme se nedávno dozvěděli, že Miloš Zeman dostal na svoji prezidentskou kampaň od švýcarského právníka, který spravuje peníze lidí blízkých Vladimiru Putinovi, 13 milionů korun. Všichni si pamatujeme na tu šílenou kampaň, která k tomu probíhala. Máme tady snahu, aby právo na svobodu projevu měly jenom korporace, jenom ti, kteří mají nějaké sdělení podporované na sociálních sítích, jako je X, které ve prospěch jejich majitelů chtějí, aby měli svobodu slova, ale ti, kteří za sebou nemají žádnou korporaci, tak chtějí, aby to jejich sdělení se šířit nemohlo.
Takže opravdu snažíme se tady udělat, abychom měli rovné hřiště, abychom měli tu demokracii. Demokracie potřebuje rovné hřiště. Nemůžeme mít politické strany, které můžou masivně lhát, a aby tam neexistoval žádný postih a jenom čerpaly veřejné peníze. ***
