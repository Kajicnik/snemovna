File: s127088.htm
Anchor: r3
Date: 27. schůze, 21. ledna 2025
Speaker: Poslanec Vojtěch Munzar

Speech:
Poslanec Vojtěch Munzar: Já se omlouvám paní předsedkyni, vaším prostřednictvím, že ji takto předběhnu, ale já jsem se už hlásil i do rozpravy, a právě na zákon o podporovaném bydlení jako jedno z konkrétních opatření, které tady navrhuje pan Michálek, a on neustále v tomhle fabuluje, a bohužel i média po něm to opakují, že zákon o podpoře bydlení, o podporovaném bydlení nějak dramaticky zvýší dostupnost bydlení. Tady už to řekl pan ministr. Obsahem toho zákona není vůbec žádná podpora výstavby. Obsahem toho návrhu zákona je 1,5 miliardy korun na vytvoření sítě poradenských center, to znamená, předpokládá se podle toho původního návrhu z pirátského pera, vytvoření cirka 380 nových pracovních míst na obcích s rozšířenou působností, podpora neziskových organizací a garance vybraným nájemníkům za nájemné a za škody způsobené na těch nemovitostech. Jinými slovy, za 1,5 miliardy korun ročně z peněz daňových poplatníků by nevznikl ani jeden - ani jeden byt!
A když se bavíme o tom bydlení, tak je potřeba zdůraznit, co je problémem v otázce bydlení. Co je problémem v dostupnosti bydlení? To je nedostatek bytů, poptávka převyšuje nabídku. Poptávku nijak výrazně stát nezredukuje, protože nezredukuje potřebu lidí bydlet. Proto je potřeba se soustředit na stranu nabídky. A já tedy se musím ozvat, protože tady pan Michálek jako zástupce Pirátské strany bojuje za dostupnost bydlení, ale co vy jste způsobili digitalizací, nezvládnutou digitalizací stavebního řízení? Zastavení vydávání stavebních povolení, zastavení přípravy nejenom projektů na bydlení, nových projektů na nové byty, ale také třeba zastavení, rozšíření (Předsedající: Čas!) určitých firem pro jejich ekonomický rozvoj. Děkuji.

