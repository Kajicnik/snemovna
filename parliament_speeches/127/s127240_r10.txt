File: s127240.htm
Anchor: r10
Date: 27. schůze, 21. ledna 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, paní předsedkyně. Já se trošku bojím, jestli si můj vážený kolega Patrik Nacher nepopletl barák tím, že tady vystupuje s věcmi, které by měl probírat na pražském zastupitelstvu, a tady v Poslanecké sněmovně máme řešit to, co se týká státu, a v baráku, který je naproti na Mariánském náměstí, se řeší ty věci, které se týkají fungování hlavního města Prahy, a pak řešit tady, kdo chtěl koho v několik let starém výběrovém řízení na ředitele magistrátu, mně přijde už úplně ujeté. A někdy si třeba popovídáme o tom, jak to bylo ve skutečnosti.
Ale já myslím, že zásadní je připomenout, co po vás zbylo po těch osmi letech, co jste vládli na Ministerstvu pro místní rozvoj, protože to tady řešíme - státní orgány, paní Jourová, Šlechtová, Dostálová. Určitě po vás nezbyla žádná digitalizace stavebního řízení. Zbyla po vás jedna divně připravená zakázka za víc než miliardu, na které se podíleli lidé z Dozimetru, kde jste se spojili s panem Zdeňkem Zajíčkem z ODS a společně jste tam připravovali tuhle zakázku. Nezbylo tam nic. Pak přišel Ivan Bartoš. Měl extrémně těžké podmínky a z toho vykřesal maximum. A spustil se Portál stavebníka, spustila se za tři roky digitalizace stavebních dokumentací. Vy za těch osm let jste nespustili vůbec nic!
A potom Bartoše odvolali. A co tam tedy bude navíc, co tam vybudují po tom, co odvolali Bartoše? No nic! Budou další dva roky dělat analýzu toho, jak by měl vypadat nový systém, a po třech letech možná spustí nějaký nový systém. Takže ten systém, který se tam spustil za Ivana Bartoše, tam pravděpodobně ještě bude velmi dlouho a bude fungovat a pomáhat občanům tak, aby nemuseli se vším chodit na úřady a všude převážet nové vydání stavební dokumentace. Takže to jenom, abychom si vzpomněli, co tam zbylo po vás (Předsedající: Čas!), až nás budete kritizovat.

