File: s127300.htm
Anchor: r1
Date: 27. schůze, 21. ledna 2025
Speaker: Poslankyně Jana Hanzlíková

Speech:
Poslankyně Jana Hanzlíková: Děkuji za slovo, vážená paní předsedající. Vážené kolegyně, vážení kolegové, já si dovolím požádat o zařazení nového bodu, který má název Vláda nedělá systémové kroky k rozvoji sociálních a zdravotních služeb v souvislosti se stárnutím populace.
Víme totiž, že podle aktuálních výzkumů chybí v sociální oblasti kapacity v pobytových službách pro seniory, pro lidi s Alzheimerovou chorobou, demencí a dalším podobným onemocněním. Zároveň v těchto službách už nyní chybí stovky pracovníků a tento stav víme, že se bude vzhledem k demografickému vývoji zhoršovat. Je tedy nutné, aby vláda dělala potřebné systémové kroky a plnila opatření ze strategických materiálů, které jsou vypracované a které se vztahují jak k té oblasti stárnutí populace, tak k rozvoji sociálních a zdravotních služeb. Konkrétně v domovech pro seniory a lidi s Alzheimerovou chorobou, demencí a podobně už nyní chybí zhruba 13 000 lůžek a během následujících let bude nutné navýšit minimálně o 20 000. Jenom chci podotknout, že toto jsou čísla někdy z kraje roku 2024, takže teďka můžou být ta čísla ještě vyšší. Důvodem je, jak jsem říkala, demografický vývoj, kdy se podíl starších osob 65 let bude postupně zvyšovat až na zhruba 30 procent. V obdobném poměru dojde k navýšení počtu lidí starších 80 let, kteří budou potřebovat samozřejmě mnohem intenzivnější sociální a zdravotní služby.
Na to je potřeba systém sociální a zdravotní připravit a víme, že to patří mezi hlavní priority ve všech okolních státech. Pokud se i v České republice nenavýší ty kapacity a nebudou se systematicky podporovat nové technologie a nezlepší se úroveň financování pracovníků v těchto oblastech, pak příliš velká část péče zůstane na bedrech rodin, takzvaných neformálních pečujících, což ale víme, že je velmi těžké a složité zvládat časově, fyzicky, psychicky, ale i ekonomicky, a u mnoha klientů je jasné, že ta péče v rodinném prostředí není vůbec možná.
Se zvýšením kapacit zařízení, o kterých jsem mluvila, velmi úzce souvisí další část, již zmíněná část, a to je to personální zabezpečení. Stovky pracovníků v podstatě chybí už nyní a do budoucna bude nutné ty počty navyšovat. Asi největším problémem je, že se jedná o nízko ohodnocenou práci, a to i přesto, že v těch minulých letech - ještě i za naší vlády - docházelo k navýšení, ovšem teďka ty tři roky zpět opět došlo k relativnímu snížení. Musím říct, že zdravotní a sociální pracovníci velmi často čelí opravdu vysokým nárokům na svou práci, ale jejich finanční ohodnocení neodpovídá té náročnosti a to často vede u těch lidí k demotivaci, a tím pádem i k odlivu pracovníků buď do jiných odvětví, anebo do zahraničí, kde jsou tyto funkce a tyto pracovní pozice lépe placené.
Aby se zmenšil tlak na pobytová zařízení, je nutné také navyšovat kapacity terénních služeb a podporovat seniory, kteří jsou toho schopni, aby mohli co nejdéle žít v přirozeném prostředí. Tady je vidět, že je potřeba tuto oblast opravdu vnímat velmi komplexně.
Přesto, že tyto problematické oblasti najdeme zpracovány v mnoha strategických materiálech, včetně samozřejmě navržených opatření, tak kroky vlády tomu neodpovídají, protože nejsou systémové. Přitom je to jedna z nejdůležitějších oblastí, protože se dotýká zranitelných cílových skupin.
Jenom bych chtěla říct, že v zahraničí k tomu opravdu přistupují s velkou důležitostí. Některé země EU přijaly opravdu široké reformy a opatření ke zvýšení atraktivity práce v sociální oblasti a to samé bychom potřebovali udělat my.
Také je potřeba velmi pracovat na tom, aby mohly být využity digitální nástroje a robotika, aby se usnadnila práce, která je opravdu v této oblasti velmi náročná.
Vzhledem k důležitosti toho, co jsem říkala, poprosím o zařazení nového bodu. Děkuji.

