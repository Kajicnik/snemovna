File: s127256.htm
Anchor: r4
Date: 27. schůze, 21. ledna 2025
Speaker: Předseda vlády ČR Petr Fiala

Speech:
Předseda vlády ČR Petr Fiala: Dobrý den. Vážená paní předsedající, vážené paní poslankyně, vážení páni poslanci, vítám všechny, kteří nás sledují na pravidelných ústních interpelacích, kde rád odpovídám na podané otázky poslanců. Když jsem ale, vážená paní poslankyně, viděl váš dotaz a jeho název, tak jsem si nejprve řekl, že se vám někdo naboural do mailu, anebo že se jedná o vtip, protože není možné, nebo zdá se mi zvláštní, že byste chtěla tuto věc skutečně řešit veřejně na plénu Poslanecké sněmovny, zvlášť jako předsedkyně stálé komise pro kontrolu činnosti Úřadu pro zahraniční styky a informace, tedy jedné ze zpravodajských služeb naší země, si myslím, že nemůžete považovat za rozumné, věřím tomu, snažím se tomu věřit, abychom takto citlivé věci, věci, které se týkají fungování tajné služby, diskutovali veřejně na plénu Sněmovny v přímém přenosu televize. Opravdu si myslíte, že toto nějak pomůže bezpečnosti České republiky? Že takový krok je v zájmu naší země a občanů, že toto je normální, že se v demokratické zemi probírají tyto otázky na veřejném plénu? Já si myslím, že ne.
Kontrolu zpravodajských služeb máme zajištěnu. Ke kontrole zpravodajských služeb existují zřízené instituce, instituce, jejímž jste členem a kde je na místě se o těchto věcech bavit a kde je to správné dokonce se o těchto věcech bavit. A předpokládám, že to děláte. Na vaši interpelaci v uvozovkách k odchodu klíčových pracovníků ÚZSI mohu říct pouze to, co mi dovoluje formát veřejného projednávání. Jako premiér nemám poznatky o odchodu klíčových zpravodajců. Z minulosti však vím, že zpravodajci odcházeli a odcházejí, budou odcházet ze všech zpravodajských služeb. Dělo se to za vlády ANO, děje se to za každé vlády. A pokud nyní někdo odchází, tak při znalosti erudice pana ředitele generála Posoldy bych předpokládal, že to nejsou žádné odchody mimořádné nebo negativně ovlivňující službu. Ale co tuto službu může negativně ovlivňovat, tak je veřejné zpochybňování její kondice.
A to bych tedy rád, abychom se tomu vyhnuli. Na detaily i na ty věci, na které se ptáte, vám jistě odpoví ředitel ÚZSI generál Posolda, který je vámi jako předsedkyní stálé komise pro kontrolu činnosti Úřadu pro zahraniční styky a informace pozván na neveřejnou, to bych třikrát podtrhl, neveřejnou schůzi, kde určitě budete mít možnost si udělat obrázek o personální situaci, která tam je.
Jenom pro občany, kteří nás sledují: Úřad pro zahraniční styky a informace je zpravodajskou službou České republiky, jejímž prvořadým cílem, snahou, úkolem je zabezpečovat pro ústavní činitele, orgány státní správy České republiky včasné, objektivní, kvalitní zpravodajské informace, které mají původ v zahraničí a jsou důležité pro bezpečnost a ochranu zahraničních, politických, ekonomických zájmů České republiky. Smyslem práce úřadů je chránit Českou republiku proti hrozbám, kterými jsou mezinárodní terorismus, proliferace zbraní hromadného ničení a jejich komponent, ekonomická zločinnost, různé formy politického extremismu a podobně. A říkám to tady proto, že to dobře ilustruje - toto zadání - charakter tohoto důležitého orgánu bezpečnostního a také to vysvětluje, proč není možné, proč není možné probírat některé věci veřejně a proč by to bylo ohrožením bezpečnostních zájmů České republiky. A taky to v zahraničí nikdo nedělá. Hnutí ANO se občas ohražuje, když říkáme, že je pro tuto zemi v některých svých aspektech bezpečnostním rizikem, ale právě takovýmito věcmi ukazujete, že smysl pro bezpečnost České republiky vám opravdu chybí.

