File: s127297.htm
Anchor: r4
Date: 27. schůze, 21. ledna 2025
Speaker: Poslankyně Kamila Bláhová

Speech:
Poslankyně Kamila Bláhová: Děkuji za slovo, vážená paní předsedající. Vážené dámy, vážení pánové, dnes bych ráda navázala na příspěvek a návrh pana ctěného kolegy Ryby a ráda bych zařadila nový bod s názvem Jak zlepšit podmínky dobrovolných hasičů v České republice.
K tomuto kroku mě motivovala účast na právě probíhajících valných hromadách Sdružení hasičů, kde jsme probírali hned několik záležitostí. První takovouto záležitostí byla diskuse nad složitou strukturou hasičů v České republice. Máme totiž tři skupiny: Jednu tvoří profesionální hasiči, to jsou ti, o kterých mluvil pan Ryba a kteří slouží u Hasičského záchranného sboru, dobrovolní hasiči se sdružují ve Sdružení hasičů Čech, Moravy a Slezska a dále města a obce zřizují na svém území jednotky dobrovolných hasičů. Vztahy mezi těmito složkami jsou zákonem upravené, ale z pohledu obyčejného člověka jsou to vždy jedni a ti stejní naši hasiči, ovšem podmínky výkonu služby se mezi nimi liší. Jejich platy a odměny jsou samostatná kapitola a jsem ráda, že je zde načten ten bod, který navrhoval pan kolega Ryba.***
