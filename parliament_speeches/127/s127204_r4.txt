File: s127204.htm
Anchor: r4
Date: 27. schůze, 21. ledna 2025
Speaker: Poslanec Stanislav Blaha

Speech:
Poslanec Stanislav Blaha: Tak já jenom krátce budu reagovat na kolegu Nachera. Já jsem se bavil o tom místopisu, takže možná ten příměr k tomu kuchaři, který vaří někde v restauraci a hledí do kuchařky, možná je to trefné, ale je to potřeba si přebrat trošku jinak. Ten kuchař přece umí vařit, stejně tak jako řidič taxislužby umí řídit. Já bych spíš použil ten příměr, že je na mně, jestli půjdu se bavit večer do nějaké putyky, anebo do luxusní restaurace, stejně tak je na mě, jestli zvolím ke své přepravě jízdu některou z těch taxislužeb, které využívají ty aplikace, nebo jestli si připlatím a pojedu třeba luxusnějším vozem.
Zpochybňovat v dnešní době kvalitu navigačních aplikací ve chvíli, kdy se tady bavíme u stejného zákona o autonomní mobilitě, kdy to auto jezdí samo, tak to si myslím, že už je taky přes čáru, protože ty aplikace a ty technologie se samozřejmě neustále vyvíjejí, takže i ta znalost místopisu se postupně stále z toho vytrácí. Děkuju.

