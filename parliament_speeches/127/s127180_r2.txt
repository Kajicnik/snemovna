File: s127180.htm
Anchor: r2
Date: 27. schůze, 21. ledna 2025
Speaker: Poslanec Radek Vondráček

Speech:
Poslanec Radek Vondráček: Děkuji za slovo. Na úvod jsem chtěl ještě reagovat na kolegu Haase. Není jediný, kdo honí více zajíců. My jsme férově tu debatu na ústavně-právním výboru neuzavřeli, respektive jsme si slíbili, že budou pozměňovací návrhy. Chci poděkovat za to, že tady takový návrh je. Myslím, že to posouvá tu debatu.
Na pana ministra vnitra, my jsme tady možná stejně dlouho v Poslanecké sněmovně. Já bych opravdu rád tu debatu posunul k nějakému realismu, nějakému pragmatismu. To je všechno hezké, co říkáte, pane ministře, ale prostě takhle to nefunguje. My jsme se ještě celou dobu ani vůbec nebavili o možných šikanózních návrzích. Vždyť ten úřad může být taky zahlcený. Já považuju polovinu toho, co na mě soupeř naloží v nějaké předvolební debatě, v podstatě za lež a urážku, ale kdo to bude posuzovat? Bude to posuzovat nějaký úředník? To si prostě musíme vyříkat my. Tu politickou kulturu tvoříme my. Ten návrh, který předkládáte, ničemu nepomůže, spíš to jenom zhorší.
Jak říkáte, že jsem dával vedle sebe tu judikaturu týkající se zneplatnění voleb a tohoto přestupku, já jsem... To byly dvě samostatné části. Já jsem to přečetl najednou, já jsem to, doufám, dostatečně rozlišil. To jsou dvě různé věci. Já se tady bavím čistě o tom přestupku a že někdo bude posuzovat o tom, co je, nebo není nepravda, bude mít svůj subjektivní pohled na věc, protože to bude člověk. Než dojdeme k první nějaké ustálené judikatuře, tak se bavíme o letech a my v téhle zemi máme kampaně každý rok. Teďka jedna, si myslím, z nejvyhrocenějších, která čeká mě v mém životě, bude v září.

