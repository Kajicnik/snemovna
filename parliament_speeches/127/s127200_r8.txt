File: s127200.htm
Anchor: r8
Date: 27. schůze, 21. ledna 2025
Speaker: Poslanec Michael Rataj

Speech:
Poslanec Michael Rataj: Děkuji za slovo, pane místopředsedo. Vážený pane ministře, kolegyně, kolegové, já jsem se přihlásil do obecné rozpravy, abych vás seznámil s pozměňovacím návrhem, který jsem nahrál do systému dnes dopoledne. Účelem tohoto pozměňovacího návrhu je zakotvit novou kvalifikovanou skutkovou podstatu, která umožní přísněji postihovat porušení zákazu vjezdu těžkými nákladními vozidly nebo jízdními soupravami.
Dosud je v zákoně zakotveno porušení zákazu vjezdu řidičem jakéhokoliv vozidla a je pouze přestupkem, za který lze ve správním řízení uložit pokutu ve výši 2 000 až 5 000 korun a příkazem na místě pokutu ve výši 1 500 korun, nebo jej lze dokonce řešit pouhou domluvou.
V případě těžkých nákladních vozidel nebo pojízdných souprav samozřejmě má porušení zákazu vjezdu daleko fatálnější následky než v případě ostatních vozidel, a to jak ve vztahu k pozemním komunikacím, tak ve vztahu k ostatním účastníkům silničního provozu. V řadě případů se dokonce jedná i o vědomé a cílené porušení tohoto zákazu, který je z dopravní značky zcela zřejmý.
Já bych v tuto chvíli přečetl dvě věty, které jsou do zákona, tak jak je, bodově vloženy. Tento pozměňovací návrh spočívá ve vložení bodu 18 a ve vložení bodu 19, kdy oba tyto body... podle těchto dvou bodů se bude trestat takové jednání řidiče nákladního vozidla, který v rozporu s § 21, to je ten bod 18, při odbočování na křižovatce nebo na místo ležící mimo pozemní komunikaci ohrozí řidiče jedoucího za ním, anebo také podle bodu 19 řidiče jízdní soupravy o největší povolené hmotnosti převyšující 12 tun, který poruší zákaz vjezdu stanovený místní nebo přechodnou úpravou provozu na pozemních komunikacích. Nově bude tento přestupek možné trestat ve správním řízení pokutou ve výši 4 000 až 10 000 korun - to znamená, je to jednou tolik - anebo jej bude možné vyřídit uložením pokuty příkazem na místě ve výši 2 a půl tisíce až 3 a půl tisíce korun.
Teď bych uvedl jeden konkrétní příklad, kdy tento pozměňovací návrh - nebo respektive zákon s tímto zněním - pomůže v konkrétní situaci. Na Frýdlantsku je dlouhá léta špatná situace na silnici I. třídy číslo 56, zejména tedy v úseku mezi obcemi Ostravice a Bílá, kdy zhruba v kilometrech provozního staničení mezi šedesátým pátým a devadesátým kilometrem je v zimním období obtížně sjízdná komunikace, proto zde Krajský úřad Moravskoslezského kraje vydal opatření obecné povahy, kde je do toho úseku zakázáno vjíždění nákladních vozidel nad 12 tun hmotnosti v době od 1. listopadu do 31. března. Jistě jste zaznamenali v tisku, že v pondělí 20. ledna bylo v obci Ostravice zřízeno nové stanoviště dopravní policie, byla tam slavnostně předána unimobuňka. Je to z toho důvodu, že v podstatě na tomto úseku jsou nonstop přítomni policisté, kteří hlídají a pokutují a obracejí řidiče tranzitu, kteří do tohoto úseku vjíždějí přes to všechno, že tam ta zákazová značka je. ***
