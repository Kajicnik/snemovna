File: s127238.htm
Anchor: r2
Date: 27. schůze, 21. ledna 2025
Speaker: Poslanec Patrik Nacher

Speech:
Poslanec Patrik Nacher: Děkuji, pane místopředsedo. Tak kolega Michálek určitě věděl, že když tady otevře Dozimetr tímhletím způsobem, že se přihlásím, protože jsem zároveň pražský zastupitel, takže jsem byl od začátku u toho, jak ta kauza vznikala, a připomenu, že ona vznikla pod primátorem Zdeňkem Hřibem za Piráty. Platí-li teze, že někdo nese zodpovědnost, je nějaká hlava, u které vám tam pobíhá policie po úřadu a po baráku, tak za to nese zodpovědnost ta hlava - to jsou vaše vlastní slova - i přesto, že on sám není předveden na policii. To je jedna poznámka.
Druhá: teďka tady do toho namotat moji kolegyni Janu Vildumetzovou, protože měla společnou fotku s někým - tak v tom případě, pane kolego Michálku, prostřednictvím pana místopředsedy, navrhněte Zdeňkovi Hřibovi, aby okamžitě rezignoval, protože já vám tady ukážu asi patnáct společných fotek s Petrem Hlubučkem, a ten je obviněn. (Potlesk poslanců ANO.) Platí-li teze, že společná fotka znamená spojení s Dozimetrem - to jste řekl u Jany Vildumetzové - tak to platí i u Zdeňka Hřiba. Ale nemůžete říct, že jedna společná fotka je v pohodě, protože oni dělali kampaň a on nevěděl, a druhá společná fotka je důkazem nějakého propojení.
Pro neinformované: Dozimetr je kauza v Praze, ovlivňování výběrových řízení, Dopravní podnik a podobně. Nevím, jak Jana Vildumetzová, politička z Karlových Varů, měla vliv na chod dění v Praze. Pokud ano, tak je to další vaše selhání, když někdo z Karlových Varů ovlivňuje dění v Praze. My jsme v Praze v opozici už dvě volební období, takže tohleto jde mimo jiné i za vámi (Předsedající: Čas.), minimálně na té manažerské úrovni. (Potlesk poslanců ANO.)

