File: s127018.htm
Anchor: r4
Date: 27. schůze, 21. ledna 2025
Speaker: Poslanec Radek Koten

Speech:
Poslanec Radek Koten:: Děkuji za slovo, vážená paní předsedající. Vážená paní ministryně, pane ministře, dámy a pánové, dovolte mi, abych navrhl bod programu na dnešní jednání, který by měl název Odstoupení od Pařížské klimatické dohody a zrušení emisních povolenek.
Nám je tady neustále z Evropské unie i z Evropské komise, z dalších evropských institucí v podstatě neustále předáváno tvrzení, že nic takového se nedá udělat, že nic takového v podstatě se tady v Evropě nemůže stát. No, a jak jsme včera viděli na inauguraci Donalda Trumpa ve Spojených státech, tak lze to udělat a lze to udělat - stačí na to jeden podpis, tedy alespoň ve Spojených státech. Myslím si, že toto téma, i co se týká konkurenceschopnosti celé sedmadvacítky, tedy všech 27 států Evropské unie, je zcela zásadní pro to, aby i nadále Česká republika jako taková vlastně získala zpátky svojí konkurenceschopnost, co se týká průmyslové výroby i dalších odvětví.
Já tady pozoruju v těch vládních lavicích nebo v lavicích vládních poslanců takový bych řekl nezájem tady o to, co my tady říkáme, nicméně ať se to týká zákazu aut se spalovacími motory, nebo ať se to týká ceny všech energií, jednak tedy v Evropské unii, ale nás tady zajímají, a zejména naše občany, právě ceny energií tady v České republice.
Myslím si, že toto je právě způsob, jakým se dají dostat ty ceny na nějakou snesitelnou úroveň, a vzhledem k tomu, že tady v České republice poměrně dost firem uvažuje o odchodu do jiných zemí, tam, kde ty ceny energií jsou na nějaké konkurenční úrovni, tak si myslím, že i pro zaměstnanost v České republice a i pro výdaje domácností by to bylo velmi přínosné, protože by se tím vlastně dala oživit i ekonomika, firmy by tady zůstávaly, zůstávala by tady výroba, a myslím si, že v této chvíli, kdy tedy Spojené státy americké odstoupily od klimatické dohody Pařížské, je nejvyšší čas se tím zabývat i na plénu Poslanecké sněmovny, protože pokud zaspíme, zaspíme tu dobu, tak budeme jedni z posledních, kteří tady budeme provozovat zelené šílenství, a díky tomu si tady jednak zničíme konkurenceschopnost, jednak tady bude obrovská nezaměstnanost. Myslím si, že budou i celkem pravděpodobné nepokoje, protože ta občanská neposlušnost se určitě propíše, Vzhledem k tomu, že naše bezpečnostní složky nejsou financovány odpovídajícím způsobem, tak to může znamenat i zhoršení bezpečnostní situace tady v České republice. ***
