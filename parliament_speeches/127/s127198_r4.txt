File: s127198.htm
Anchor: r4
Date: 27. schůze, 21. ledna 2025
Speaker: Poslanec Jiří Hájek

Speech:
Poslanec Jiří Hájek: Vážený pane předsedající, vážené kolegyně a kolegové, velice rád bych zde načetl pozměňovací návrh číslo 5900 k vládnímu návrhu zákona, kterým se mění zákon č. 111/1994 Sb., o silniční dopravě, ve znění pozdějších předpisů, a další související zákony, sněmovní tisk813.
Jedná se o nekonfliktní změnu, která umožňuje zrakově postiženým lépe využívat veřejnou hromadnou dopravu. Někde už takové informační systémy fungují. Takže do zákona se doplní bod 5, který vám teď přečtu: "Vozidla musí být vybavena informačním zařízením umožňujícím akustické podávání informací slabozrakým a nevidomým osobám před nástupem do vozidla. To neplatí pro vozidla určená pro přepravu nejvýše devíti osob, včetně řidiče."
Ještě přečtu odůvodnění pozměňovacího návrhu: "Navrhuje se zakotvení nového standardu kvality a bezpečnosti poskytovaných veřejných služeb v přepravě cestujících, a to jak v drážní, tak silniční dopravě, podle kterého budou muset být vozidla vybavena informačním zařízením umožňujícím akustické podávání informace slabozrakým a nevidomým osobám před nástupem do vozidla. Tato zařízení budou těmto cestujícím typicky poskytovat vně přijíždějícího vozidla informace o čísle linky a směru jeho jízdy." ***
