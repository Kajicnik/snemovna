File: s138007.htm
Anchor: r5
Date: 38. schůze, 6. května 2025
Speaker: Poslanec Ondřej Babka

Speech:
Poslanec Ondřej Babka:: Hezký den. Děkuji za slovo, vážený pane předsedající. Kolegyně, kolegové, já bych chtěl asi krátce shrnout to, co vlastně se tady v rámci projednávání tohoto tisku 878 odehrává už nějaký ten den. Vy se pod záminkou vyhlášení toho jednoho nového národního parku, tedy konkrétně Křivoklátska, se vláda nebo koalice nebo koaliční poslanci - já doufám, že se dneska dozvíme, jak to tedy je - tak se snažíte přepsat celý systém ochrany přírody v České republice. To je systém, který jsme i jako hnutí ANO v minulých letech nastavili tak, aby fungoval, aby chránil to nejcennější, aby respektoval obce a zároveň aby se opíral o vědecká data, a ne o politické nálady.
Co dneska tedy vidíme? Desítky pozměňovacích návrhů u tohoto zákona, které chtějí třeba zpochybnit platné dokumenty, které chtějí omezit pravomoci odborných orgánů, které chtějí rozbít bezzásahová území, podřídit ochranu přírody územním plánům, a dokonce povolit zásahy i v pralesních zónách, kvůli tomu, abyste protlačili jeden národní park, nový národní park, který ale přitom místní lidé ve velké většině nechtějí, které se vám prostě nepodařilo přesvědčit.
Připomínám, že v době, kdy byl ministrem životního prostředí Richard Brabec, jsme nic takového nepotřebovali. Ochrana přírody fungovala, správy národních parků měly a mají důvěru, obce měly svůj hlas a přitom jsme dokázali zachovat nějakou rovnováhu mezi zájmem veřejnosti, mezi zájmem přírody i regiony. To, co předkládáte dnes jako koaliční pozměňovací návrhy, to není žádná reforma. To je rozvrat systému, který doteď fungoval a který jsme zde nastavili. Děkuji.

