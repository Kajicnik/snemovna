File: s138042.htm
Anchor: r3
Date: 38. schůze, 6. května 2025
Speaker: Poslanec Viktor Vojtko

Speech:
Poslanec Viktor Vojtko:: Děkuji za slovo. Dobré odpoledne, dámy a pánové, vážený pane místopředsedo. Dovolte mi, abych krátce představil návrh zákona o povinném příspěvku na produkty spoření na stáří, konkrétně teď ve druhém čtení.
Tento navržený zákon zavádí povinnost zaměstnavatele přispívat zaměstnancům, kteří u něho vykonávají rizikovou práci zařazenou do třetí kategorie pro vybrané faktory pracovních podmínek, každý měsíc na jejich penzijní připojištění nebo doplňkové penzijní spoření určitou částku. Ta částka se odvíjí od vyměřovacího základu, jehož zaměstnanec v daném měsíci dosáhl, a počtu směn rizikové práce, které v daném měsíci odpracoval. Původní návrh počítá s tím, že ta pásma by byla dvě - tři procenta a čtyři procenta od tří odpracovaných směn - ale já už tady avizuji, že i v rámci rozpočtového výboru byl přijat pozměňovací návrh, který tato pásma sjednocuje od těch tří směn výše na čtyři procenta.
Dále tento zákon zavádí informační povinnost zaměstnavatele vůči zaměstnancům týkající se práva na povinný příspěvek a způsobu jeho uplatnění, zavádí povinnost zaměstnavatele vydat zaměstnanci jednorázové potvrzení o zaplacení tohoto povinného příspěvku, upravuje přestupky spočívající v porušení povinností zaměstnavatele podle navrženého zákona, rozšiřuje působnost orgánu inspekce práce na kontrolu dodržování povinností stanovených v navrženém zákoně a zmírňuje časové podmínky pro čerpání takzvaného předdůchodu v doplňkovém penzijním spoření v případě zaměstnanců, kterým zaměstnavatel platil povinný příspěvek podle navrženého zákona.
Tolik, myslím, na úvod stačí. Všichni, kdo se tím zabývají, tak ten zákon, myslím, poměrně detailně znají a není příliš dlouhý a složitý. Děkuju.

