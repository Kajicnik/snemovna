File: s138019.htm
Anchor: r4
Date: 38. schůze, 6. května 2025
Speaker: Poslankyně Helena Válková

Speech:
Poslankyně Helena Válková:: Děkuji, paní předsedkyně. Já bych v úvodu možná překvapivě, byť to nezaznělo na mikrofon, poděkovala panu ministrovi životního prostředí, který teď musel jít do Duelu. Mně to oznámil a řekl, že si poslechne - pokud tam v tom projevu bude něco, co ho zaujme - dodatečně, a současně mně i sdělil odpověď na otázku, kterou jsem položila v té své dvouminutové řeči nebo ve faktické poznámce, zda už obce, které nebyly uspokojeny...
Konkrétně třeba obce Branov, která podala žalobu na Ministerstvo životního prostředí, které nebylo vyhověno Městským soudem v Praze - přestože se městský soud zabýval žalobou zase jiné obce, kde tedy vyhověno bylo, nicméně to bylo jenom z formálně procesních důvodů, tam se ten soud věcnou podstatou věci nezabýval - a tenhle soud, který nevyhověl žalobě obce Branov, tak ten se už věcně zabýval tou kauzou Křivoklátsko a vznik národního parku.
Takže pan ministr - vrátím se k tomu původnímu - mně současně sdělil na můj dotaz, jestli už toho využily, té možnosti podat kasační stížnost, příslušné obce, tak mně řekl, že ano, čili potvrdilo se mně to moje podezření nebo spíš předpoklad, že ty obce, které neuspějí, tak budou podávat kasační stížnosti Nejvyššímu správnímu soudu a ten potom bude rozhodovat, a jak i z praxe víme, tak v řadě případů rozhodne jinak než ten původní soud, v tomto případě městský soud, obzvlášť v případech, které my označujeme jako kolize určitých práv chráněných naším ústavním zřízením, kde ten soud přikročí k takzvanému testu proporcionality, kde je to poměřování kolize dvou práv, která stojí proti sobě, dvou, řekněme, veřejných zájmů.
Tato kauza je takovým příkladem a mě - i z toho právního hlediska se budu vyjadřovat k tomu právnímu hledisku ze svého pohledu - zaujala, protože na jedné straně je zde vládní zájem splnit si nějaké programové prohlášení, vládní úkoly, to, co je vydáváno za určitou kontinuitu v ochraně přírody - úkol, že musíme našim potomkům předat naše přírodní bohatství v co nejúplnějším stavu - a na straně druhé tady je veřejný zájem na tom, aby ti, kteří tam bydlí, na tomto území, tak aby s tím souhlasili, aby to bylo s nimi prodiskutováno, aby se alespoň mírná většina přiklonila k tomu, že bude zasaženo takto do jejich práv. Že bude, o tom asi není sporu, protože o tom tady se po té věcné stránce vedla diskuse celé hodiny předcházející mému vystoupení. Takže je zajímavé potom si prostudovat třeba i to rozhodnutí, které sice nedalo za pravdu obci Branov, nicméně ten městský soud, ten senát, který to rozhodoval, tak tam velmi hezky rozebírá otevřeně - až jsem byla překvapena - ty svoje právní argumenty a upozorňuje tam právě na řadu, což není zvykem, otázek, které jsou ryze politické povahy. My jako politici bychom vždycky měli dbát o to, aby když dochází k nějakému zásadnímu rozhodnutí, tak aby to bylo ložené, aby to bylo sjednocené s vůlí občanů, kteří nám dali tedy mandát a které reprezentujeme. V tomto případě jsou to občané toho příslušného regionu nebo regionů. Je to víc.
Tady se to nepodařilo. Zcela otevřeně se nepodařilo získat ten shodný názor na řešení věci, a z mého pohledu to tedy není zralé přijímat rozhodnutí, které nebude zřejmě akceptováno většinou těch obyvatel. Nechci předjímat, nicméně jako právnička musím konstatovat, že vymahatelnost práva v České republice je relativně nízká. Také na to upozorňovala některá vystoupení, třeba paní poslankyně Peštové, že opravdu naši spoluobčané dovedou obejít zákon, když se jim nelíbí, a ta vymahatelnost práva není zrovna nejlepší. My dovedeme přijímat dobré zákony, ale v praxi nám ty dobré zákony často nepomáhají, jak by měly, protože se nedovedou prosadit, tak jak - striktně - by v právním státě bylo zapotřebí, takže já se i obávám, že to může potom podlomit důvěru v právní stát, když to, co bude takto trošku, řeknu, s nadsázkou násilným způsobem nebo vnuceně - minimálně části těch obyvatel tam - přijato, tak nemusí být vždycky respektováno a nebude ani často v silách státu potom důsledně dodržování toho zvláštního režimu vymoci.
Já jsem si vybrala z toho soudního rozhodnutí pár takových zajímavých myšlenek, a protože pan ministr řekl, že si to rád poslechne dodatečně, tak možná že i to by mohlo vést k... Neříkám ke změně názoru, ale přinejmenším k diskusi nad tím, jestli je teď ta nejvhodnější doba, nebo jestli by se mělo ještě pracovat s vedením těch obcí a jestli to silové řešení, ke kterému zřejmě dojde dříve nebo později, tak jestli je to řešení, které z hlediska naší České republiky... Když jinde, třeba v Německu a v Rakousku, postupují jinak, a tam když ty obce řeknou ne, tak prostě to jejich ne rezonuje a ti politici se neodváží proti té vůli vystoupit, protože jinak by je nikdo potom nevolil. Navíc my jsme před volbami, tak i z tohoto hlediska politického bych doporučovala zvážit, jestli to silové řešení, které se tady prosazuje a které z věcných hledisek je velmi dobře mými kolegyněmi a kolegy zpochybňováno, by se mělo dotáhnout do takzvaného vítězného konce, aby to nebylo Pyrrhovo vítězství.
Já teď budu citovat a vždycky řeknu - zatím jsem mluvila spatra - to, co v té obecné rovině vnímám jako právník, který opravdu tady... S tím souhlasím, že je to otázka, kdy se musí přikročit k testu proporcionality a kdy opravdu ten soud musí posoudit, jestli ta kolize proti sobě stojících práv je ve prospěch jednoho či druhého. ***
