File: s138044.htm
Anchor: r1
Date: 38. schůze, 6. května 2025
Speaker: Poslanec Igor Hendrych

Speech:
Poslanec Igor Hendrych:: Tak děkuji vám za slovo, vážený pane místopředsedo. Vážené dámy, vážení pánové, vážený pane ministře, já se budu trošku opakovat, to, co jsem říkal tady v prvním čtení. Myslím si, že to je poměrně důležité, aby to tady zaznělo, protože na to nikdo příliš tady nereagoval z předkladatelů.
Mnohé tady už řekla moje předřečnice, paní předsedkyně Schillerová, to opakovat nebudu, ale myslím si, že opravdu je důležité, abychom se zaměřili v podstatě na tu primární příčinu toho, proč vlastně tady sedíme a řešíme tuhletu novou zákonnou úpravu. V podstatě to vyplývá jako jeden z momentů zpackané důchodové reformy, kterou jsme tady relativně nedávno probírali, a to v té části, kdy v souvislosti s navyšováním věku odchodu do důchodu vládní koalice deklarovala, že ti lidi, kteří pracují v té třetí a čtvrté kategorii náročných profesí, tak že v podstatě se jim umožní dřívější odchod do důchodu. Ono to platilo až v podstatě téměř do finále, kdy - a to opakuji a myslím si, že to je opravdu důležité - kdy ODS prostřednictvím pana poslance Bendy a TOP 09 prostřednictvím pana poslance Jakoba v podstatě přišly s pozměňovacím návrhem, který vlastně eliminoval tu třetí skupinu. No a kvůli tomu vlastně tady dneska sedíme, protože bylo přislíbeno v rámci vládní koalice - takto jsem to aspoň četl tedy v médiích - že je třeba tedy připravit nějakou kompenzaci pro lidi v té třetí kategorii, když už byli hozeni přes palubu. Mimochodem, týká se to 120 000 lidí, kteří pracují v prachu, v hluku, v horku, v mrazu. Bylo třeba připravit nějakou kompenzaci, tak aby v podstatě ta důchodová reforma prošla. Tak jsem to četl já, takhle to bylo interpretováno v médiích.
Připravila se tahleta věc, tenhleten nový instrument a tvrdí se o něm, že je to dostatečná kompenzace a že je to v podstatě jakýsi univerzální nástroj, který by měl řešit situaci těch 120 000 lidí, kteří do toho předčasného důchodu nemohou odejít. Našel se instrument, který už tady máme, a to je instrument takzvaného předdůchodu, který je možné využít v případě, že ti lidé si spoří prostřednictvím doplňkového spoření té první nebo druhé formy - to je asi celkem jedno v tuhletu chvíli - a budou do toho přispívat dále zaměstnavatelé. Tím pádem se v podstatě vytvoří nějaký finanční polštář, na základě kterého potom budou moci odejít lidé do předdůchodu.
Já jsem tady hovořil o konkrétních číslech. Ona ta data skutečně tady chybí, mluvila o tom paní předsedkyně Schillerová a já jsem o tom hovořil už v prvním čtení. Na to, aby konkrétní člověk mohl čerpat dvouletý předdůchod v současné době - a ono to bude platit i dál - potřebuje našetřit 324 768 korun. Na pětiletý předdůchod musí našetřit 811 000. Myslím, že to je přibližná částka, ne úplně přesná, ale to není podstatné. Při těchto konkrétních částkách to znamená v současné době, že ten příjem na předdůchod nebo ten předdůchod bude čerpat ve výši 13 532 korun českých. Když se podíváme na průměrný důchod v roce 2025, který mírně přesahuje 21 000 korun, a podíváme se do statistik a zjistíme, že zhruba sedmdesát procent důchodců pobírá buď průměrný důchod, nebo důchod blízký průměru důchodu, sedmdesát procent, tak částka 13 a půl tisíce korun je tedy hluboce, ale hluboce pod průměrem.
Je třeba si to říct na rovinu. My říkáme, že lidé, kteří budou mít na účtě 324 700, respektive 811 000 - pak jsou tam ještě samozřejmě nějaké mezistupně - tak budou moci čerpat 13 a půl tisíce měsíčně a to v podstatě by mělo stačit na jejich obživu. To by měl být jejich příjem. Oni samozřejmě mohou pracovat u toho. To tady také zaznělo už v tom prvním čtení, že se počítá s tím, že lidé, kteří budou odcházet z náročných profesí a budou čerpat předdůchod, aby nemuseli už tu náročnou profesi vykonávat, tak se v podstatě nějak implicitně počítá s tím, že budou moci pracovat. To mohou i teďka současní předdůchodci, ano, ale já si myslím a tvrdím, že se to nebude týkat zdaleka všech, že skutečně velká část lidí, kteří by odcházeli do těch předdůchodů nebo kteří už potřebují v podstatě ukončit ten svůj aktivní profesní život, tak jsou to lidé, kteří už opravdu toho mají dost a už i fyzicky opravdu už v podstatě nejsou příliš schopni pracovat. Někteří ano, někteří ne. Tady se o tom příliš nehovoří.
Pokud by ti lidé měli brát vyšší předdůchod než je 13 500, tak by museli naspořit mnohem větší částky, než které jsem tady uváděl. Mě teďka zajímá, za jak dlouho jsou prostřednictvím toho příspěvku zaměstnavatelů schopni našetřit takovou částku, aby dosáhli, řekněme, aspoň na ten průměrný důchod. Já jsem ho tady uváděl, pobírá ho medián zároveň populace a nějakých sedmdesát procent ho má buď průměrný, anebo o něco vyšší. To vychází ze statistik. Tak by mě zajímalo, za jak dlouho je současný člověk - zájemce o dřívější ukončení jaksi profesní kariéry, zájemce tady o tenhleten instrument - schopen našetřit takovou částku, aby pobíral aspoň průměrný důchod.
Já jsem přesvědčený o tom, že to bude trvat poměrně dlouhou dobu, a že se to vůbec tím pádem nemůže týkat lidí, kterým je v současné době nějakých šedesát, padesát osm, možná padesát sedm let, že je to věc, běh na dlouhou trať. Já bych rád ta čísla znal, za jak dlouho. Nevím, jestli je mají předkladatelé k dispozici, máme tady ještě potom třetí čtení, můžeme to porovnat. Já si troufám tvrdit, že to je otázka minimálně deseti let, ale spíše je to běh ještě na mnohem delší trať. Co z toho plyne? Plyne z toho, že v podstatě pro současnou generaci nebo půlgeneraci lidí, kteří se nacházejí tady už v tom věku, který už se blíží odchodu do důchodu, se to rozhodně týkat nebude, respektive to není nástroj, který by jim měl pomoci.
Budu rád, když se k tomu tady někdo vyjádří, tady z předkladatelů, protože tohleto, to je, myslím, alfa a omega, že to je skutečně nejenom o těch parametrech, kolik zaměstnavatel bude dávat a tak dál, ale za jak dlouho je schopen tady z těchhletěch příspěvků skutečně vůbec člověk dosáhnout na to, aby do toho předdůchodu mohl jít. To je podstatná věc, protože pokud tu částku mít nebude, tak v podstatě ani do toho předdůchodu jít nemůže. Tohleto, to je poměrně zásadní věc a budu rád, když se k tomu tedy někdo vyjádří a když to vysvětlí. Samozřejmě jsou tam ještě i mnohé jiné věci, jiné parametry, které tady zmiňovala moje předřečnice, paní poslankyně a předsedkyně Schillerová, ale tohleto, to konkrétně zajímá mě. Děkuju za pozornost.

