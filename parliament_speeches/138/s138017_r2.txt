File: s138017.htm
Anchor: r2
Date: 38. schůze, 6. května 2025
Speaker: Poslanec Karel Krejza

Speech:
Poslanec Karel Krejza:: Vážená pane předsedající, děkuji za udělení slova. Kolegové, kolegyně, několikrát tady zazněl dopis ředitelů čtyř národních parků, bylo z něj citováno. Já si myslím, že teď by mohl, než se budu věnovat pozměňovacím návrhům, mohl by tady zaznít i text dopisu, který odeslalo dnešního dne všem poslancům a poslankyním devatenáct samospráv, které tady ani asi nemusím celkově jmenovat, a dovolte mi ho přečíst:
"Vážená paní poslankyně, vážený pane poslanče, starostové obcí na Šumavě a v Českém Švýcarsku se ostře vymezují proti některým částem dopisu, který adresovali čtyři ředitelé parku poslancům. Dopis je dehonestující občany a obce v národních parcích a obsahuje informace, které jsou zkreslené a mnohdy popisují nepravdivě stav věci v národních parcích. Denně se díváme na rozpadající lesy. Některé informace o obnově lesa, které ale neplatí pro celé území národního parku, jsou zavádějící, protože není jisté, že za osmdesát až sto let budou na místě původních lesů vzrostlé živé lesy, tak jako zde byly dříve, když byly národní parky vyhlašovány.
Části dopisu, kde se chlubí národní parky skvělými výsledky v ochraně přírody, jsou naprosto matoucí. Za státní peníze byly šumavské lesy a lesy Národního parku České Švýcarsko ponechány žíru kůrovce jen tak a nikdo za to nenese odpovědnost. V Národním parku České Švýcarsko obce soustavně upozorňovaly na stav suchého lesa, a dokonce jim bylo sdělováno, že suché dřevo nehoří, až vznikl požár, který byl téměř neuhasitelný.
K pozměňovacímu návrhu Petra Bendla dopis uvádí, citace z textu: ‚Pozměňovací návrh 6606 poslance Petra Bendla, který ukládá Agentuře ochrany přírody a krajiny a správám národních parků plně respektovat územněplánovací dokumentaci, zejména územní plány. Nebere však ovšem v potaz, že jde o dokumenty jen určité míry podrobnosti a navíc často platící dlouhou dobu, během které mohlo ve zvláště chráněném území nebo jeho ochranném pásmu dojít k zásadním posunům v kvalitě přírodních stanovišť.‘
Ředitelům národních parků nepřísluší hodnotit platné územní plány obcí, které se nachází na území parků. Každý územní plán, každá změna územního plánu musí vždy projít připomínkovým řízením úředníků z národního parku. Schválená zonace Národního parku Šumava v roce 2020 říká, že zóna přírodní má 27,7 procenta, roce 2036 má mít 52,3 procenta a v roce 2060 celkem 75 procent. Zóna kulturní krajiny měla v roce 2020 celkem 1,2 procenta a stejnou rozlohu má mít i v roce 2060 podle platných - radou parku neschválených - zásad péče o Šumavu. Ministr Brabec sliboval, že dvacet dva obcí na Šumavě bude mít kulturní zónu cirka 10 procent, ale byly to jen plané sliby. Ředitelé parku si nárokují tímto sdělením, že už tak malé území určené pro rozvoj obcí mohou ještě více zmenšit.
Starostové obcí se ostře ohrazují proti tvrzení čtyř ředitelů národních parků, citujeme: ‚Debatu o budoucnosti národních parků a také místních samospráv nelze oddělit, obojí pak nelze oddělit od debaty o reformě veřejné správy. Demografický vývoj pohraničních regionů je spojen se zmenšováním samospráv, u nichž postupně hrozí privatizace ve prospěch zájmů, které lze jen stěží označit jako veřejné. Tyto soukromé zájmy" - podtrženo - "se dostávají do střetu s veřejným zájmem ochrany přírody a krajiny daleko častěji než jiné oprávněné veřejné zájmy. Dovolujeme si vás požádat, abyste svou autoritou pomáhali tyto zájmy odlišovat a postavili se za zájem veřejný.‘
Toto tvrzení považujeme za dehonestující, velmi urážlivé a plně znevažující práci nás starostů. Jak si nějaký úředník jmenovaný do svého úřadu státem může dovolit toto napsat? Starostové obcí jsou demokraticky voleni občany a jsou také zodpovědni za svoji práci. Ředitelé čtyř národních parků nás tímto tvrzením jen ubezpečují, že se považují nadřazeni nad zájmy našich občanů, a jen dokazují, že díky těmto tvrzením může docházet a také někdy dochází k šikaně občanů žijících na území národních parků. Neměli by se ředitelé parků a s nimi úředníci parků spíše snažit o spolupráci s námi obyvateli? Obyvatelé našich obcí si nevybrali to, že se jimi - mnohdy po staletí - obývané území stalo územím, kde rozhoduje nevolený úředník národního parku.
Tímto dopisem chceme deklarovat, že my obce máme právo být v národním parku a mít právo na trvale udržitelný rozvoj, protože sem patříme. Byly jsme tu dříve než národní parky a zajišťovaly jsme správu daného území. Byly jsme to my obce, které se zasazovaly o vytvoření národních parků pro ochranu přírodních hodnot a zvláště lesů. Naši předchůdci chtěli ochránit tato území právě před komerčními aktivitami, které by přinesly destrukci tohoto území. A nyní jsou to právě naši občané, ti, kteří se na výsledky státní ochrany přírody musí denně dívat, a právě naši občané jsou ti, kteří státní ochraně přírody čím dál víc nerozumí.
Dopis ředitelů národních parků považujeme za irelevantní, jasně směřující proti všemu, co by přispělo k ochraně občanů a místních samospráv, a směřující k tomu, aby se místní občané a obce stali podřízenými ředitelů národních parků a rezortu životního prostředí." Tolik z dopisu samospráv, celkem devatenáct. Nevyjadřuji svůj názor, ale je to názor těchto samospráv.
Nyní pojďme velmi stručně k mým pozměňovacím návrhům. První z nich pod číslem 6658, ten reaguje na zpřísnění podmínek pro kácení stromů a zasahuje do stavebního zákona, kdy se doplňuje nový odstavec tohoto znění: "Povolování a výstavba staveb pro hromadné bydlení nebo souvisejících staveb veřejné infrastruktury, které se nachází v zastavitelném území a jsou v souladu s územněplánovací dokumentací, je veřejným zájmem." Myslím, že to je naprosto jasné, k čemu to směřuje, pokud na jedné straně zpřísňujeme podmínky pro kácení, je potřeba to vyvážit veřejným zájmem pro bydlení, které evidentně problémem je v České republice.
Další pozměňovací návrh, 6644, se týká hlavně prevence vzniku nebo včasné detekce vzniku lesního požáru, a to tak, že se dává povinnost kontinuálně sledovat lesní porost, a to se zapojením technických prostředků v době zvýšeného požárního rizika, a to s odkládací podmínkou od 1. 1. 2028, až skončí projekty, které se věnují právě technickým prostředkům, jak tu detekci dělat včas a v podstatě bezchybně. ***
