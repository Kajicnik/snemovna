File: s138051.htm
Anchor: r10
Date: 38. schůze, 6. května 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuju pěkně. Já tedy načítám dva pozměňovací návrhy, jeden s číslem 6611, druhý s číslem 6640. Jenom shrnu, ty české penzijní fondy jsou za vysoké poplatky a příliš konzervativní portfolia kritizovány opakovaně i třeba Národní rozpočtovou radou, ta naposled ty vysoké poplatky kritizovala v roce 2023, pokud vím. Ten průzkum, to srovnání mezi zeměmi OECD, které zmiňoval i pan poslanec Vojtko, i já předtím, to se provádělo v letech 2013 až 2023. Tady to jsou data, z kterých vycházelo to srovnání, takže to nejsou nějaká zastaralá data.
Co se týče opravdu i toho doporučení naší Národní rozpočtové rady, tak na obě míří ty naše pozměňovací návrhy: 6611, to jsou ty správní poplatky, ať jsou prostě nižší. Takhle jednoduše, že jsou ty vysoké poplatky opravdu bariérou, že to není výhodné pro české střadatele. To je něco, co říkají i jiní čeští odborníci, než jenom že my to vidíme politicky, že je to potřeba změnit. Ten dokument 6640, to je pozměňovací návrh mířící právě na tu paletu investičních možností - zdůrazňuju, možností - pro fondy, ne povinností, ale možností. Není to zdaleka tolik, jak by třeba investovala Nobelova nadace, ale je to prostě jenom doplnění toho portfolia o možnosti, které dnes vůbec nemají. Zdůrazním zase, že Národní rozpočtová rada přesně tohle měla na mysli, když říkala, že ta portfolia jsou dnes přehnaně konzervativní. Děkuju za zvážení.

