File: s138010.htm
Anchor: r3
Date: 38. schůze, 6. května 2025
Speaker: Poslanec Tomáš Helebrant

Speech:
Poslanec Tomáš Helebrant:: Děkuju za slovo, paní předsedající. No, já si myslím, že ty obce neposloucháme, protože když si vzpomenu na jednání obcí na úrovni kraje s paní hejtmankou, které proběhlo v Broumech, tak z třiceti obcí dvacet pět zástupců obcí odešlo, protože to jednání bylo téměř šikanózní a paní hejtmanka se s nimi o tom vůbec nechtěla bavit, ale já bych se... Takže to na začátek.
Ale já bych se chtěl ještě zeptat pana ministra k národnímu parku. Já bych i rozuměl, kdyby obhajoval národní park v té původní podobě, ale teď jsou to fragmenty území a národní park by měl hlavně zase zachovávat nějakou celistvost. Pokud se bavíme o Křivoklátsku - a já si dovolím tvrdit, že ke Křivoklátsku mám k němu blíž než pan ministr už z toho důvodu, že jsem tam trávil celé dětství, protože oba prarodiče nebo prarodiče z obou stran jsou z Křivoklátska, dodneška tam na léto jezdím, takže si myslím, že tu krajinu znám - ta krajina je krásná právě proto, protože v ní hospodařil člověk, takže vyhlášení národního parku nic nepřinese. Bude nás to stát akorát peníze, zřízení bude stát stovky milionů a roční provoz na platech další stovky milionů.
Chráněná krajinná oblast je dostatečný způsob ochrany, je tam biosférická rezervace UNESCO od sedmdesátých let, takže si myslím, že ta ochrana přírody je zaručená a ti lidi mají oprávněné obavy z toho - a zažili to za covidu - že jim tam... že turistika právě z toho důvodu, že je to v blízkosti Prahy, tam bude jen jednodenní, kdy tam ti lidi nebudou se ubytovávat, přijedou, projdou se, vyhodí tam odpadky a odjedou domů, takže tohle je to, že proč ti lidi to nechtějí.
Říkám, my s těmi obcemi nemluvíme, protože tady vzniklo několik petic, podepsaly to tisíce občanů, a když bylo jednání na úrovni kraje (Předsedající: Čas.), tak ti lidé odešli. Díky.

