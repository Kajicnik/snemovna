File: s138025.htm
Anchor: r4
Date: 38. schůze, 6. května 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji, vážená paní předsedkyně. Kolegové a kolegové, dostáváme samozřejmě k tomuto tématu různé věci, různé e-maily. Zaujal mě dopis, který poslali ředitelé národních parků. Přečetla jsem si ho, zdál se mi zajímavý, zajímavé češtinářské obraty i vtipně ironický. Posléze jsme obdrželi reakci na tento otevřený dopis. Je to reakce obcí na tento dopis, kdy nám to přeposlala doktorka Jana Marečková, advokátka Křenova, a ve svém mailu požádala, aby jeho obsah byl brán v potaz a byl přečten na plénu Poslanecké sněmovny. Já tedy její přání splním. Nicméně abych přečetla, jak reagují obce, tak musím říct, na co reagují, takže s dovolením vás seznámím s oběma dokumenty, jak s dopisem ředitelů národních parků, tak s reakcí na tento dopis. Musela jsem vám to dopředu říct, proč tak činím. Nyní k samotnému dopisu.
"Ve Znojmě, Vimperku, Vrchlabí a Krásné Lípě 1. května 2025. Vážená paní poslankyně, vážený pane poslanče, právě před osmi lety nabyla účinnosti novela zákona o ochraně přírody a krajiny, která upravila nástroje ochrany a péče o národní parky a přiblížila je pravidlům Mezinárodního svazu ochrany přírody, IUCN. Zákon č. 114/1992 Sb., o ochraně přírody a krajiny, je úctyhodným dědictvím po velkých postavách české politiky a ochrany přírody, z nichž jmenujme alespoň Josefa Vavrouška, Ivana Dejmala nebo prezidentem republiky v roce 2023 oceněného Bedřicha Moldana. V prostředí naší legislativy tento zákon představuje stabilní pilíř péče o přírodu a krajinu, který díky svému modernímu založení na počátku devadesátých let bez potíží unesl celou řadu novelizací, včetně těch implementujících legislativu Evropské unie.
Vznik a projednávání takzvané národněparkové novely zákona před více než osmi lety provázel filozofický spor několika koncepcí i laických představ o národních parcích. Jednu z koncepcí reprezentovali zastánci konzervativních lesnických postupů užívaných při správě hospodářských lesů. K nim se přidaly zájmové skupiny, jejichž představu národního parku naplňuje za atraktivním logem schované území bez reálné ochrany, vždy k dispozici pro další a další zásahy do jeho celistvosti, stability nebo přirozeného vývoje na základě často úzkých a ryze soukromých zájmů. Proti tomu stála koncepce podpory přirozených funkcí ekosystému na dostatečně velkém území, které bude představovat ostrov co nejméně narušovaných přírodních procesů a centrum biodiverzity v jinak výrazně pozměněné, poškozené a fragmentované krajině střední a západní Evropy. Tato koncepce za výrazné podpory nejen odborné veřejnosti nakonec přesvědčivě zvítězila.
Máme za to, že neuspokojivý stav hospodářských lesů na řadě míst České republiky, a především až nečekaná dynamika přírodních procesů směrem ke vzniku lesních porostů druhově, strukturně a věkově rozrůzněných v lesích na území národních parků spolehlivě dávají za pravdu rozhodnutí tehdejších zákonodárců. Pozitivní zkušenost ze stávajících národních parků pravděpodobně také motivovala autory vládního prohlášení k závazku vyhlásit v České republice nové Národní parky Křivoklátsko a Soutok.
Rady národních parků. Součástí velmi poctivého a časově náročného projednávání novely před osmi lety byly také samosprávy. Nejaktivnější byly ty v Národním parku Šumava. Jejich zástupci se účastnili celé řady seminářů, kulatých stolů výboru pro životní prostředí Poslanecké sněmovny i nepočítaně neformálních setkání v průběhu jednotlivých čtení návrhu v Poslanecké sněmovně a Senátu Parlamentu České republiky. Na základě jejich iniciativy došlo k několika důležitým úpravám, například ke změně vyhlašování zonace péče národních parků vyhláškou oproti původně navrženému opatření obecné povahy nebo k posílení role rad národních parků v případě procesu vyhlašování zonace, klidových území a zásad péče. Pouhé projednání strategických dokumentů bylo v průběhu legislativního procesu v textu zákona nahrazeno potřebou dohody na úrovni správy a rady národního parku.
Současné zákonné nastavení podoby rad národních parků z nich činí svého druhu samosprávný orgán, jenž si může svobodně upravovat své vnitřní poměry a jehož členové jsou nuceni k jednání, dohodám a kompromisům, což na místní úrovni představuje vůbec nejcennější devizu. Novela zákona o ochraně přírody a krajiny, vtělená do sněmovního tisku 878, upravuje strukturu rad národních parků tak, že de facto povinně zavádí systém dvou komor s právem veta komory členů delegovaných nebo členů jmenovaných orgánem ochrany přírody v případě hlasování o strategických dokumentech. Tuto změnu podnítila ve veřejné debatě opakovaně užívaná lež, že obce jsou v případě hlasování o strategických dokumentech v radách národních parků přehlasovány jmenovanými členy rad. Realita je přitom taková, že z celkem dvanácti hlasování o všech strategických dokumentech ve všech čtyřech národních parcích byli delegovaní členové přehlasováni jmenovanými pouze v jednom případě. To, když se ve srovnání s jinými národními parky na malou Radu NP Podyjí nedostavili zástupci čtyř obcí." ***
