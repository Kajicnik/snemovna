File: s138022.htm
Anchor: r2
Date: 38. schůze, 6. května 2025
Speaker: Poslanec Radek Rozvoral

Speech:
Poslanec Radek Rozvoral:: Děkuji za slovo, paní předsedkyně. Vážené kolegyně, vážení kolegové, tento vládní návrh zákona mimo předložené důležité a potřebné změny obsahuje pro nás zcela nepřijatelný návrh na zřízení Národního parku Křivoklátsko. Nemáme žádný problém s obsahem části A tohoto návrhu, který se týká ochrany dřevin a nové výsadby, ani s částí B, která se věnuje posílení druhové ochrany ohrožených rostlinných a živočišných druhů, ale máme zásadní problém s celou tou částí novely, která se týká zřízení Národního parku Křivoklátsko, kdy petici proti jeho zřízení podepsalo více jak 11 000 lidí a projednávala se veřejně i na petičním výboru Poslanecké sněmovny.
Nyní zde mnoho let existuje a skvěle funguje chráněná krajinná oblast, kterou se již dlouho snaží vždy nějaká rádoby ochranářská lobby povýšit na národní park. Dosavadní vlády i představitelé Středočeského kraje tomu v zájmu místních občanů, a především tamní přírody úspěšně odolávali, avšak tato vláda i přes oprávněný nesouhlas drtivé většiny místních občanů, podnikatelů a obcí dává těmto snahám nepochopitelně zelenou a chce vznik Národního parku Křivoklátsko prosadit doslova za každou cenu, a to i přes masivní odpor místních občanů, když z devětadvaceti obcí, které jsou členskými subjekty Svazku obcí Křivoklátska, se pro (proti?) zřízení národního parku vyslovila již mnohokrát valná většina.
Stěžejním argumentem proti vzniku Národního parku Křivoklátsko je skutečnost, že většina jeho území není neobdělávaná, ale založená místními lesníky, a to především v průběhu 18. století. Původních porostů je v této lokalitě pouze zanedbatelné množství, a proto se nejedná o žádnou nedotčenou přírodu zasluhující mimořádný stupeň ochrany a zvláštní zacházení.
Co tedy v případě zřízení Národního parku Křivoklátsko hrozí? Především na většině území může být vyhlášena takzvaná bezzásahová zóna. Právě zde si dovolím připomenout osud šumavských lesů, které nechalo vedení tamějšího národního parku prostřednictvím těchto bezzásahových zón doslova zničit kůrovcem. Největší změnou by tedy v případě zřízení národního parku byl způsob hospodaření. Ten funguje v rámci chráněné krajinné oblasti na základě rozumného kompromisu mezi ochranou přírody a ekonomickými zájmy. Lesníci musí nyní svá rozhodnutí a postupy pokaždé konzultovat s orgány ochrany přírody, kdežto v národním parku je vše jen čistě na nominovaných ochranářích.
Dále si dovolím zdůraznit, že současný systém hospodaření v křivoklátských lesích v současnosti daňové poplatníky nic nestojí, kdežto národní park bude opakovaně potřebovat další a další peníze ze státního rozpočtu.
Velmi zajímavé také je, že nejenže neexistují žádná odborná vyjádření, která by říkala, že na Křivoklátsku dochází ke zhoršování stavu lesa, jsou zde naopak studie oceňující zlepšování zdejší dřevinné skladby a také o snižování poškozování lesa místní zvěří.
Existence národního parku nejenže snižuje kompetence místních samospráv, ale přinese s sebou masivní turismus se všemi negativními dopady, které nejvíce ponesou místní občané a dotčené obce, a to včetně všech finančních nákladů. Jako příklad uvedu třeba daleko vyšší pohyb vozidel, hluk, nerespektování obecních pravidel, mnohonásobné zvýšení objemu odpadu a tak dále. Takže celkově znamená zřízení národního parku logicky zvýšenou zátěž pro okolní přírodu a životní prostředí.
Proti tomuto záměru se původně ostře stavěl i státní podnik Lesy České republiky, který ale své námitky k záměru vyhlášení Národního parku Křivoklátsko vzal zpět s odůvodněním, že bere na vědomí politickou dohodu vlády. To asi nemá cenu více komentovat.
Svaz měst a obcí České republiky a Sdružení místních samospráv České republiky kritizují postup vlády a Ministerstva životního prostředí v otázce vyhlášení národního parku pro obcházení řádného legislativního procesu. Podle nich je zcela nepřijatelné, aby se o vyhlášení Národního parku Křivoklátsko rozhodovalo bez zohlednění názoru místních samospráv a občanů.
Další neméně závažnou skutečností je, že příslušné takzvané zájmové území nesplňuje parametry, které zákon pro národní parky předpokládá.
Provoz národního parku bude daňové poplatníky stát tři miliardy korun jen za prvních deset let fungování, a to i po započtení výnosu z těžby. Vyhlášením národního parku totiž vznikne úřad, cca se sto zaměstnanci a mnoha jejich automobily, spravující území pouze o rozloze sto kilometrů čtverečních.
Naopak za čtyřicet let existence Chráněné krajinné oblasti Křivoklátsko se ochrana zdejší přírody stala respektovanou součástí života v regionu a propojení obcí, hospodářů a ochranářů zde velmi dobře funguje, takže místo toho, abychom řešili, co konkrétně a kde je potřeba na Křivoklátsku ještě zlepšit, řešíme založení nového úřadu za miliardy korun násilím shora proti vůli drtivé většiny místních obyvatel. Právě hlas těchto občanů přece musí být v tomto případě, vyhlášení Národního parku Křivoklátsko, naprosto rozhodující.
Zřízení Národního parku Křivoklátsko je tedy z výše uvedených důvodů pro hnutí SPD naprosto nepřijatelné. Děkuji za pozornost.

