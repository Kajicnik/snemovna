File: s138040.htm
Anchor: r8
Date: 38. schůze, 6. května 2025
Speaker: Ministr životního prostředí ČR Petr Hladík

Speech:
Ministr životního prostředí ČR Petr Hladík:: Vážený pane místopředsedo, vážené paní poslankyně, páni poslanci, krásný dobrý večer. Děkuju za tu rozpravu, která proběhla. Myslím si, že to je důležité. Přece jenom probíráme novelu zákona, která má řešit tři záležitosti, a to především druhovou ochranu, potom zřízení nového národního parku a změnu principu a posílení práv obcí v národních parcích a také ochranu stromů a stromořadí v intravilánu obcí a měst.
Přiznám se, že mně je trošku líto, když neustále jsou míchány prostě jablka a hrušky. Opravdu my tu debatu vedeme s obcemi, spolky, podnikateli, místními lidmi, kteří žijí v tom území, tedy v šestnácti obcích, v jejichž katastru bude zřízen nový národní park. Znovu zdůrazňuji, nemá a nemůže to mít vliv do intravilánu obcí, neboť nový národní park, tak jak je vymezen v legislativě, je pouze a jen v extravilánech, tedy v lesích a v loukách. Na tomto vymezeném území není žádné zastavěné území, není tam jediná obec, není tam jediná osídlená chalupa. Na základě správního procesu, který byl opravdu dlouhý, jsme vyhověli všem soukromým vlastníkům, kteří nechtěli být součástí CHKO tak, aby býti nemuseli.
Rád by také podotkl pár věcí, které tady zazněly v rozpravě. Struktura lesa, která tady neustále je zmiňována, je v celém CHKO. Já jsem mluvil o struktuře lesního ekosystému, který je v budoucím národním parku. Tam je těch 11,51 procenta nepozměněných nebo málo pozměněných systémů.
Poslední věc, kterou bych rád zmínil, je kůrovec. Prosím vás, nestrašme kůrovcem v kontextu Národního parku Křivoklátsko. Tam opravdu původní smrk ztepilý není, je tam lesnicky zasahováno a v dalších desetiletích dál bude lesnicky zasahováno a vnášeny původní dřeviny tak, aby postupně smrk ztepilý odsuď byl odstraněn - říkám postupně, v horizontu desetiletí - a zároveň pokud by došlo k standardní prostě situaci kůrovcové v tomto území, tak by se zasahovalo stejně lesnicky jako v hospodářském území. ***
