File: s138045.htm
Anchor: r2
Date: 38. schůze, 6. května 2025
Speaker: Poslankyně Lucie Šafránková

Speech:
Poslankyně Lucie Šafránková:: Děkuji vám za slovo, vážený pane místopředsedo. Vážené kolegyně, kolegové, naše hnutí tento návrh vládních poslanců na faktické zavedení povinného spoření v penzijních fondech pro zaměstnance v náročných profesích ve třetí rizikové kategorii a jejich zaměstnance (zaměstnavatele?) dlouhodobě a principiálně odmítá. Nepodpoříme jej a za vhodné řešení nepovažujeme ani případné kosmetické úpravy pomocí pozměňovacích návrhů.
Naopak, za nejvhodnější považujeme tento návrh zamítnout, proto podávám dle § 94 odst. 4 jednacího řádu Poslanecké sněmovny návrh na zamítnutí tohoto návrhu zákona.
Zopakuji, že ze strany vlády jde o další podraz na tyto zaměstnance, kterých je více než 100 000, v krátké době. Protože dle předchozího vládního slibu měli mít už nárok na dřívější odchod do řádného a plnohodnotného, nekráceného starobního důchodu, což bylo na poslední chvíli tady právě ve Sněmovně - jak už tady bylo dneska několikrát řečeno, na návrh dlouholetých expertů na hygienu pracovního prostředí a dopady práce v rizikové profesi na zdraví zaměstnanců, pánů poslanců Bendy a Jakoba - na poslední chvíli zrušeno. Zrušeno bez náhrady a bez jakékoli rozumné a smysluplné alternativy. Tento návrh rozhodně za jakoukoliv alternativu nepovažujeme, protože to, co vláda těmto lidem nyní nabízí, vůbec žádnou reálnou a slušnou alternativou není. Hovořím nyní o předdůchodech na základě povinného penzijního spoření a příspěvku zaměstnavatelů v předložené podobě.
Tato možnost totiž bude pro drtivou většinu zaměstnanců v náročných profesích prakticky nedostupná, protože vyžaduje naspoření enormně vysokých finančních částek. V případě pětiletého předdůchodu, tedy odchodu do důchodu o pět let dříve, než je zákonná hranice věku odchodu do řádného starobního důchodu, by bylo nutné za stávajících podmínek našetřit víc jak 810 000 korun, přičemž samozřejmě tato suma, jak půjde čas, tak poroste. ***
