File: s138008.htm
Anchor: r1
Date: 38. schůze, 6. května 2025
Speaker: Poslanec Jan Bureš

Speech:
Poslanec Jan Bureš:: Děkuji, pane místopředsedo, za slovo. Já si neodpustím pár reakcí.
Kolega Babka tady mluvil o tom, že chceme rozbít bezzásahová území, tak bych se ho chtěl zeptat, kde sebral ten pojem bezzásahové území, protože nikde v žádných předpisech žádný takový pojem není. Každý ředitel národního parku si ho vykládá po svém. Někdo ty stromy vytěží a odveze je pryč, třeba do Německa nebo do Rakouska, aniž by tam vysadil jediný původní druh, jediný původní stromeček. Někdo jiný se k tomu zase chová lépe, někdo jiný tam skutečně ty stromy vysadí, někdo jiný je zase pokácí nebo nechá je popadat, oni pak shoří - holt to se třeba stane v tom Českém Švýcarsku, tisíc hektarů tam shoří - každý z ředitelů si tento pojem bezzásahovosti vykládá po svém, tak by mě zajímalo, kde pan kolega Babka sebral tenhleten pojem bezzásahovost a co si pod ním, pane kolego Babko, prostřednictvím pana místopředsedy, představujete?
Pan kolega Babka taky tady mluvil o tom, že za pana ministra Brabce měli ředitelé národních parků důvěru obcí, jestli jsem tedy dobře poslouchal. Tam byl takový chvilku šum. Kdyby měli důvěru obcí, tak tady dneska nemáme dopis od obcí, které jsou v národních parcích, které právě se vůči tomu, jakým způsobem fungují správy národních parků, vymezují.
Pan kolega Janulík, ten mi mluvil ve své podstatě dost z duše. On říkal o tom, že to je byznys. Já si nemyslím, že to je byznys. No, možná zčásti to byznys je. Vytěžit nepůvodní stromy, to je přece to, co chtějí ti ředitelé národních parků, vytěžit nepůvodní a vysadit původní. No, bohužel se nám to na té Šumavě nestává. Na Šumavě se vytěží ty nepůvodní - ty smrkové monokultury - a už se tam nic nového nesází. Místo toho, aby se na tomhletom nějakým způsobem pracovalo, tak se zlikvidovaly školky, které tam fungovaly po dlouhá léta a za velké peníze (Předsedající: Čas.) se dělaly. Díky.

