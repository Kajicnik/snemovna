File: s138018.htm
Anchor: r2
Date: 38. schůze, 6. května 2025
Speaker: Poslanec Ondřej Babka

Speech:
Poslanec Ondřej Babka:: Děkuji za slovo. Ještě v reakci na to, co tady na začátku řekl kolega Krejza, který tady citoval tedy z toho dopisu, který nám dneska ráno zaslali starostové z Národního parku Šumava. Já už jsem to tady zmiňoval. Těch starostů - a teď samozřejmě nechci snižovat vůbec váhu toho dopisu - je tam podepsaná méně než polovina ze Šumavy.
Když jsme u těch citací dopisů, tak já bych si dovolil tady bez uvedení toho jména, nicméně je to jeden obyvatel správy z jedné konkrétní šumavské obce, poslal včera tento mail: "S hrůzou v očích teď se sousedy sledujeme, co předložil poslanec Bureš z ODS a spol. za pozměňovací návrhy k novele zákona o ochraně přírody a krajiny. Ta hrůza proto, že obyvatelé národního parku po dlouhých letech nejistoty našli společnou řeč s národním parkem, doladily se pozemkové úpravy, domluvil se způsob hospodaření s lesy, stanovila se pravidla a hranice zón. Po dlouhých letech to má konečně nějaký rámec i přes omezení, které přináší existence národního parku, kterého si tu i vzhledem k tomu všichni váží, protože jeho značka nám samozřejmě přináší obrovskou kvalitu života v nádherné přírodě a mnohem širší možnosti podnikání a zaměstnanosti. V tuhle chvíli přijde poslanec Bureš a spol. s návrhy, které nás vrátí o mnoho let nazpět a způsobí opět velkou nejistotu. Představa, že všechna ta několikaletá jednání budou probíhat znovu, že by nám dokonce hrozilo odebrání značky národního parku, ze které tu všichni profitujeme, mne i mé sousedy naprosto nehorázně, s prominutím, štve. V případě jakéhokoliv dotazu se na mě klidně obraťte. S pozdravem a přáním hezkého dne..." Tolik tedy k dopisům, které nám v tuto chvíli chodí v reakci na to, co tu projednáváme.
Já se ještě přihlásím s jednou faktickou poznámkou, kde bych chtěl okomentovat pozměňovací návrhy kolegy Krejzy týkající se požární ochrany. Děkuji.

