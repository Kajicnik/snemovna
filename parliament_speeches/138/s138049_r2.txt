File: s138049.htm
Anchor: r2
Date: 38. schůze, 6. května 2025
Speaker: Poslanec Jiří Navrátil

Speech:
Poslanec Jiří Navrátil:: Děkuji za slovo, pane místopředsedo. Vážené kolegyně, vážení kolegové, dovolte mi, abych vám krátce představil pozměňovací návrh k zákonu o povinném příspěvku na produkty spoření na stáří, který podávám společně s kolegy a kolegyněmi z výboru pro sociální politiku, Pavlou Pivoňkou Vaňkovou, Viktorem Vojtkem, Martinem Dlouhým a Janem Bauerem, označený jako sněmovní tisk (dokument) 6580.
Jako jeden z předkladatelů zákona o povinném příspěvku na produkty spoření, sněmovní tisk číslo 894, jsem po společném jednání se zástupci Ministerstva práce a sociálních věcí a kolegy z výboru došel k závěru, že je třeba změnit správní úřad, který bude kontrolovat dodržování povinností uložených zaměstnavatelům. V návrhu zákona podle sněmovního tisku číslo 894 je kontrola dodržování povinností uložených zaměstnavatelům a projednávání přestupků za porušení těchto povinností svěřena státnímu úřadu inspektorátu práce a v návaznosti na to se rozšiřuje působnost tohoto správního úřadu v § 7 odst. 4 a v § 9.
V našem pozměňovacím návrhu se kontrola nad dodržováním plnění povinností zaměstnavatelů vyplývajících ze zákona o povinném příspěvku na produkty spoření na stáří namísto Státnímu úřadu inspekce práce a oblastním inspektorátům předává na Územní správy sociálního zabezpečení, neboť tyto povinnosti zaměstnavatele budou úzce souviset se správným stanovením vyměřovacího základu pro odvod pojistného na sociálním zabezpečení a příspěvku na státní politiku zaměstnanosti. Výše povinného příspěvku se totiž odvozuje právě od tohoto vyměřovacího základu, přičemž kontrola plnění povinností v oblasti pojistného na sociálním zabezpečení a příspěvku na státní politiku zaměstnanosti je právě v kompetenci Územních správ sociálního zabezpečení již nyní.
S tím také neoddělitelně souvisí kompetence projednávat přestupky za porušení povinnosti zaměstnavatele, vyplývající ze zákona o povinném příspěvku na produkty spoření na stáří. Tyto povinnosti nejsou přitom nijak administrativně náročné a logicky plynou z uvedené základní povinnosti. Navíc tyto povinnosti nejsou pro zaměstnavatele nové, neboť obdobné povinnosti zaměstnavatelé již plní v souvislosti se slevami na pojistném na sociálním zabezpečení, takže zaměstnavatelé tyto povinnosti již znají a plní je.
Děkuji všem, kteří tento logický pozměňovací návrh podpoří ve třetím čtení při hlasování. Děkuji.

