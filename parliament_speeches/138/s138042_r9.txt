File: s138042.htm
Anchor: r9
Date: 38. schůze, 6. května 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo.
Vážené dámy, vážení pánové, zákon o povinném příspěvku na produkty spoření na stáří se týká skupiny lidí, kteří ještě před pár měsíci zcela oprávněně očekávali, že jejich situace bude řešena novelou důchodového zákona. Jenže jak se již opakovaně ukázalo, vláda Petra Fialy znovu a znovu slibuje svým voličům mosty přes řeky, ale desky k jejich stavbě k břehu řeky nikdy nepřinesou. Tentokrát tomu není skutečně jinak.
Naděje této skupiny občanů pohasla ve druhém čtení údajné důchodové reformy, když vláda Petra Fialy změnila svou vlastní novelu a omezila snížení důchodového věku pouze na ty zaměstnance, kteří vykonávají práci zařazenou do čtvrté rizikové skupiny. Řešení pro zaměstnance třetí rizikové skupiny odkázala na právní úpravu, kterou slíbila do konce roku. Nereálnost toho slibu byla již tehdy zřejmá.
Dnes se dostáváme do druhého čtení tohoto zákona, a když se vrátím ke své metafoře o slíbených mostech přes řeku, desky, které přinesla vláda Petra Fialy, po měsících marného čekání jsou zpráchnivělé, shnilé a plesnivé, desky, které se lámou pod prvním krokem. Stavět most ze zpráchnivělých prken je jako věřit slovům, která lžou již při vyslovení.
Novela zavádějící dosud neexistující povinnost byla připravena izolovaně, bez odpovídající diskuse s odborníky či samotnými aktéry dotčeného procesu. Jde o zákon legislativně, jako i věcně nepřipravený, který bude navíc obtížně proveditelný v praxi. Novela se přitom dotýká oblasti, kterou už dnes pokrývají systémy vnitropodnikové sociální péče. Navrhovaná právní úprava zasahuje do oblasti, která je úzce propojena s vnitřními systémy zaměstnavatelů, včetně mzdových struktur, benefitních programů a interních zásad personální politiky. ***
