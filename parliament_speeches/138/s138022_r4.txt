File: s138022.htm
Anchor: r4
Date: 38. schůze, 6. května 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážená paní předsedkyně, děkuji za slovo.
Vážený pane ministře, já jsem si dovolila k této problematice vystoupit z toho důvodu, že mezi pozměňovacími návrhy je i pozměňovací návrh pana poslance Zuny k vládnímu návrhu zákona, kterým se mění zákon (č.) 114/1992 (Sb.), o ochraně přírody a krajiny, ve znění pozdějších předpisů, a další související zákony, a týká se to vlastně zákona (č.) 449/2001 Sb., o myslivosti.
V odůvodnění se píše: "V dnešní době je značný fenomén chovat psa či kočku jakožto domácí mazlíčky, přičemž jsou tito často považováni za rodinné příslušníky, kdy s majiteli jezdí například i na dovolené a tráví s nimi veškerý volný čas. Usmrcením takovéhoto zvířete je způsobena nejen majetková újma, ale taktéž značná újma nemajetková. Z tohoto důvodu se domníváme, že stávajícím zákonem stanovená pravidla pro usmrcení psa jsou značně benevolentní. Benevolence těchto zákonných požadavků má za následek časté excesy, kdy se myslivecká stráž domnívá, že jedná po právu, ale nečiní tak, a to zejména z důvodu, že má pravomoc psa usmrtit, přičemž zákon jí nestanoví jinou další povinnost."
Co se týká toho zdůvodnění, tak následuje vlastně popis situace, který se týká a vztahuje se pouze na ochranu psa. V závěru toho odůvodnění pak najdete, že výše uvedený pohled je nutné zohlednit i pro toulavé a opuštěné kočky, neboť i ty požívají stejnou právní ochranu jako psi, ale já bych chtěla upozornit, pane ministře, že co se týká koček... My už jsme to spolu řešili i v rámci mé interpelace. Ta situace vůbec není tak růžová, jak se tady píše ve zdůvodnění, protože předkladatelé tohoto pozměňovacího návrhu si vlastně vypíchli jenom opravdu to, že jsou tato zvířata jako domácí mazlíčci, ale vůbec už se nikdo nezajímá o to, jakým způsobem žije ta část spektra zvířat, o které nikdo nepečuje a stávají se tak, bych řekla, nedílnou součástí sídlišť nebo přírody.
My jsme spolu vlastně k téhleté problematice už také hovořili. Já jsem k tomu několikrát vystupovala, protože problematika domácích zvířat a ochrany zvířat proti týrání, do které spadají i otázky například kastrace koček, je plně v gesci Ministerstva zemědělství. Tady vidíme důvod, aby se na těchhletěch věcech spolupracovalo i s Ministerstvem životního prostředí. Nelze opominout rovněž související otázku hygieny a rizika přenosu různých chorob, to znamená takzvané ochrany veřejného zdraví. To je zase v gesci rezortu Ministerstva zdravotnictví, a tím pádem se týká i tohoto rezortu. ***
