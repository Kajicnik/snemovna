File: s138021.htm
Anchor: r2
Date: 38. schůze, 6. května 2025
Speaker: Poslankyně Margita Balaštíková

Speech:
Poslankyně Margita Balaštíková:: Tak dobrý den, vážené kolegyně a vážení kolegové. Dnes před námi stojí návrh na vyhlášení Národního parku Křivoklátsko a rozhodnutí, které má bezesporu zásadní význam pro krajinu, místní obyvatele, lesní hospodáře, zemědělce i budoucí generace, a proto mě velmi mrzí, že vláda a Ministerstvo životního prostředí k tomuto návrhu přistupují způsobem, který nelze nazvat jinak než jednostranným, uzavřeným, bez respektu k těm, kteří budou důsledky tohoto rozhodnutí dále nést. Já jsem přesvědčena, že všichni zde ve Sněmovně sdílíme společný cíl chránit přírodu a krajinu pro naše budoucí generace, ale ochrana přírody a krajiny by... nesmí být záminkou pro prosazování rozhodnutí silou, bez dialogu, bez naslouchání odborníkům a bez úcty k těm, kteří v krajině žijí, starají se o ni každý den a vlastně díky jejich práci a péči ta krajina je ve stavu, v jakém ji dnes můžeme vidět.
Zástupci Svazku obcí Křivoklátska sdružujícího dvacet devět obcí - dvacet devět obcí - opakovaně upozorňují, že daná oblast nesplňuje základní podmínky pro vyhlášení národního parku podle zákona, a místní samosprávy varují před negativními dopady na tradiční způsob hospodaření, na život obyvatel i na samotný charakter krajiny, která byla po staletí formována lidskou činností, a to lidskou činností zodpovědnou, udržitelnou a přírodě blízkou. Navzdory těmto opakovaným výhradám ministerstvo pokračuje v tomto svém legislativním procesu. Petici proti vyhlášení podepsalo více než 11 000 občanů regionu. Je to 11 000 občanů, kteří tam žijí, bydlí a budou mít problémy s tím, co Ministerstvo životního prostředí hodlá udělat. Místní obyvatelé, lesníci, zemědělci i ochránci přírody však čelí bohužel naprostému nezájmu ze strany státu a jejich obavy se tady neberou v potaz.
Pan ministr Hladík veřejně deklaruje, že vede širokou diskusi. Dnes, po dnešním jednání se zástupci zmíněných obcí, vám však mohu s plnou zodpovědností říci, že mám dojem, že opak je pravdou. Od starostů, od odborníků z lesnické a přírodovědné komunity i od hospodářů, kteří v krajině pracují, mám jasnou informaci, že pan ministr se odbornému setkání s nimi vyhýbá, nepřichází na tato jednání, která jsou svolána, a ani neodpovídá na konkrétní výzvy a návrhy k dialogu, místo sebe posílá pouze pracovníky a vypadá to - aspoň na mě to tak působí - že pan ministr chce především splnit jednu čárku, čárku v programovém prohlášení vlády, ke kterému se jeho strana KDU-ČSL zavázala. Ale vyhlášení národního parku, to není technická formalita. Je to rozhodnutí, které ovlivní náš každodenní život. Je to život tisíců lidí, kteří v tom území žijí. Takové rozhodnutí určitě nemůže být činěno v izolaci od reality, v izolaci od odborných poznatků a v izolaci od skutečné péče o krajinu, kterou dnes zajišťují lidé, kteří žijí na tomto místě. Odborníci z oblasti lesnictví, ekologie i ochrany přírody - a nikoli pouze ti vybraní, ale celá šíře názorového spektra - upozorňují, že současná ochrana prostřednictvím CHKO Křivoklátsko je dostatečná.
Vyhlášení Národního parku by navíc mohlo vést ke ztrátě diverzifikovaného způsobu hospodaření, který dosud přinášel ekologické i ekonomické výsledky, jak jsem se dnes dozvěděla, zatímco vyhlášení národního parku nám ponese velké ztráty. Myslím si, že v současné době máme na pořadu dne mnohem důležitější věci z pohledu ekonomiky, než jsou finanční ztráty. Je třeba si také uvědomit, že tímto rozhodnutím dojde k výraznému omezení práv obcí a místních hospodářů. Samosprávy ztratí část své pravomoci spolurozhodovat o správě území a o to jim především jde. Oni jsou zodpovědní za to, že místní obyvatelé ztratí přímý vliv na podobu krajiny, ve které žijí, a lesníci, kteří byli dosud zárukou odborného a udržitelného hospodaření, budou nahrazeni anonymním státním managementem, často bez znalostí místních - podotýkám, místních - podmínek. Především se ztratí důvěra. A v co? Důvěra v to, že stát je partnerem, ne diktujícím orgánem. Důvěra v to, že chránit přírodu lze společně, a nikoli proti vůli těch, kdo se o ni dennodenně starají. Tento dojem jsem já získala.
Vážené kolegyně, vážení kolegové, vyzývám vás, abychom se pozastavili a možná tento návrh zamítli - myslím si - abychom se vrátili v celém tomto procesu zpět k otevřenému, odbornému a transparentnímu dialogu, který tady chybí, abychom respektovali hlas obcí, odborníků a obyvatel regionu a abychom odmítli způsob rozhodování, který vylučuje veřejnost, odbornou diskusi i demokratické principy.
Já si myslím, že my neodmítáme ochranu přírody. My odmítáme nátlak, odmítáme manipulaci a rozhodování za zavřenými dveřmi pouze z pozice ministra životního prostředí a dotčených dalších ministrů. Přírodu je třeba chránit, ale s rozumem, s pokorou, a především spolu s těmi, kdo v ní žijí. Já jsem vždy tvrdila, že pokud tvoříme nové zákony, nové předpisy, vždy bychom se měli především bavit s těmi, kterých se to týká. Oni v tom budou žít, oni to budou aplikovat a také oni budou řešit problémy, které jim mnohdy úředníci ve své neznalosti nastavili. Měli bychom se toho vyvarovat.
Já vás prosím, zvažte toto mé prohlášení a zvažte, zda hlas těch starostů, kteří reprezentují občany svých obcí, nemá větší váhu, než vy jste mu v současné době dali. Děkuji vám za pozornost. ***
