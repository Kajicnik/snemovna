File: s138053.htm
Anchor: r5
Date: 38. schůze, 6. května 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček:: Tak, pane místopředsedo, dámy a pánové, vážené kolegyně, kolegové, ještě jednou hezké odpoledne. Předkládám tedy do prvého čtení vládní návrh zákona, který mění zákon č. 206/2015 (Sb.), o pyrotechnických výrobcích a zacházení s nimi.
Návrh zákona zejména upravuje odbornou způsobilost, kdy tuto odbornou způsobilost rozšiřuje i na zábavní pyrotechniku kategorie F3. Doposud se odborná způsobilost u zábavní pyrotechniky vyžadovala pouze u kategorie F4.
Vláda na svém jednání rovněž schválila některá další opatření, která mají přispět k bezpečnějšímu a přívětivějšímu zacházení s pyrotechnickými výrobky. Jedná se zejména o zákaz prodeje pyrotechnických výrobků na tržnicích a ve stáncích, s výjimkou nejméně nebezpečné kategorie zábavní pyrotechniky v kategorii F1, a o regulaci prodeje na dálku.
Dále tento návrh zákona stanovuje, že se pyrotechnické výrobky nebudou moci odpalovat ve vzdálenosti do 250 metrů od objektů, jako jsou například nemocnice, domovy pro seniory, útulky, zoologické zahrady, objekty určené k chovu evidovaných zvířat nebo záchranné stanice.
Bude rovněž posílena pravomoc obcí zakazovat používání pyrotechnických výrobků na celém svém území nebo jeho části, a to i případně pouze po vymezenou dobu. Tato pravomoc obcí se nebude vztahovat na zábavní pyrotechniku kategorie F1 a dále na část pyrotechnických výrobků, jejichž použití v každém jednotlivém případě podléhá povolení ze strany Českého báňského úřadu.
Dále je upravena možnost orgánů dozoru zajišťovat pyrotechnické výrobky při podezření ze spáchání některého z přestupků za účelem jejich pozdějších propadnutí, nebude-li přestupek prokázán, rovněž v některých případech prodejcům zakazovat činnost, dopustí-li se některého z určených přestupků.
Tolik mé úvodní slovo a já vám děkuji za pozornost.

