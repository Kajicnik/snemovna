File: s138009.htm
Anchor: r8
Date: 38. schůze, 6. května 2025
Speaker: Poslanec Jan Bureš

Speech:
Poslanec Jan Bureš:: Děkuji, pane místopředsedo.
K panu kolegovi Babkovi, který tady není přítomen, tak já mu to pak když tak řeknu. (Z pléna: On si odskočil.) Chápu, ne, to je v pohodě.
Jenom prosím pěkně pro vás, pro všechny ostatní, ten dopis nepodepsalo osm obcí, ale devatenáct. Je jich tam podepsáno osmnáct a přibyla ještě devatenáctá obec.
Vůbec se v tom dopise nepíše o tom, že by úředníci jednali svévolně. Co se týče šikany, tak bych si tady odcitoval: "Starostové obcí jsou demokraticky voleni občany a jim jsou také zodpovědni za svoji práci. Ředitelé čtyř národních parků nás tímto tvrzením jen ubezpečují, že se považují nadřazeni nad zájmy našich občanů a jen dokazují, že díky těmto tvrzením může docházet a také někdy dochází k šikaně občanů žijících na územích národních parků."
Mrkněte se občas na nějaké články, které třeba k tomuhletomu tématu vycházejí, třeba o tom, jakým způsobem funguje v KRNAPu sledování aut, která do KRNAPu vjíždějí. Na jedné straně je samozřejmě chvályhodné, že chceme omezit to, aby do národních parků vjíždělo co nejméně vozidel, na druhou stranu, pokud prostě po léta jezdí například zásobování do některých horských chat a najednou to samé zásobování zničehonic prostě dostane pokutu třeba 10, nebo i 20 000 korun, tak prostě to nedá se možná jinak nazvat než šikanou. Když se potom s těmi starosty těch obcí v národních parcích bavíte, tak takových případů jsou samozřejmě ne možná jednotky, ale někdy už i desítky.

