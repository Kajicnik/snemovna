File: s138007.htm
Anchor: r1
Date: 38. schůze, 6. května 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji, vážený pane místopředsedo. Já jsem se znovu musela přihlásit k faktické poznámce, byť jsem byla přihlášena už minule. Jenom takhle že bychom se měli nad tím trošku zamyslet.
Pan ministr - já jsem si totiž zapisovala, o čem mluvil - reagoval docela drsně na kolegyni Pošarovou a říkal: Kdo nemá rád přírodu, nemá rád lidi. Mě by zajímalo, zda má pan ministr rád přírodu, když spojil dva návrhy zákonů, spojil ochranu přírody s Národním parkem Křivoklátsko. Pokud vím, tak ochrana přírody tady měla podporu napříč politickým spektrem, protože jsou tam dobré věci, které by přírodě pomohly, ale spojil něco s něčím - (to), co chtějí všichni, s tím, co chce málokdo - to je Národní park Křivoklátsko, takže já se ptám, má tedy i pan ministr rád lidi, když nemá rád přírodu a nechce jí pomoct, tím, že mermomocí prosazuje Národní park Křivoklátsko bez ohledu na to, že díky tomu se s prominutím zdržuje schválení tolik potřebných změn týkajících se ochrany přírody? Opravdu nevím.
Dále ve svém projevu uváděl, že už se nemáme vracet k peticím. Prosím vás, když petici podepíše víc než 10 000 lidí, je to málo na to, abychom se k ní nevraceli? Já si myslím, že ne. Domnívám se, že máme právo se k tomu vracet, také k tomu, že ti lidé Národní park Křivoklátsko nechtějí, takže o tom to bylo, co minule hovořil pan ministr Hladík, kdy se snažil zdiskreditovat kolegyni Pošarovou prohlášením "kdo nemá rád přírodu, nemá rád lidi" a říkal nám, ať nemluvíme o petici, kterou podepsalo přes 11 000 lidí. Děkuji za pozornost.

