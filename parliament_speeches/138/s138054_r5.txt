File: s138054.htm
Anchor: r5
Date: 38. schůze, 6. května 2025
Speaker: Poslanec Jiří Strýček

Speech:
Poslanec Jiří Strýček:: Takže já ještě jednou děkuji za slovo, pane předsedající. Já jenom v krátkosti za klub hnutí ANO, my samozřejmě tento návrh zákona podpoříme, protože jak již bylo řečeno, cílem tohoto návrhu zákona je ochrana zdraví ohrožených skupin obyvatelstva, zvířat před hlukem, záblesky, zvýšení a ochrana veřejného pořádku a životního prostředí. Já si myslím, že ty změny, tak jak jsou tam navrženy, já už je tady nebudu znovu opakovat, jsou navrženy správně a posouvají tu novelu zákona oproti stávajícímu stavu dále.
Já tedy ještě - ale za sebe - co k tomu můžu nebo co bych k tomu jenom v krátkosti rád podotknul, je to, že trošku ve mně vyvolává pochybnosti ta kontrola dodržování a následná trestní vymahatelnost za porušení té obecně závazné vyhlášky, protože podle mého názoru by se to mohlo upravit trošku jinak, protože všichni víme, že v mnoha případech ta vymahatelnost je v rámci těch obcí nebo měst skoro nulová. A nebavím se jenom teďka o tady této pyrotechnice.
Další můj postřeh nebo můj takový názor k tomu je to, že podle mě návrh zákona neřeší to, co by řešit měl, a to je i otázka pyrotechnických výrobků té kategorie F1, která je označována jako dětská, zábavná a bezpečná. Pyrotechnika této kategorie je často prodávaná na tržnicích mladistvým od 15 let a často tyto výrobky neodpovídají předepsaným normám, zejména z pohledu hlučnosti, vzhledu výrobku, kdy ten výrobek nesmí připomínat potraviny nebo hračku. Když se třeba podíváme na to, co se tam prodává - nebo i na internetovém prodeji - tak toto v mnoha případech není dodržováno.
Četl jsem několik vyjádření Policie České republiky, která musí často řešit případy, kdy školáci v hojné míře používají především bouchací kuličky, takzvané Piráty a tak dále, kterými děsí hlavně starší spoluobčany a často domácí zvířectvo. Já jsem byl několikrát svědkem, když jsem viděl ty mladistvé party, jak to hážou důchodcům pod nohy nebo i domácím mazlíčkům, kteří zrovna se tam někde procházejí, takže podle mého názoru by bylo správné ošetřit i v rámci tohoto návrhu i tuto část tak, aby k těmto excesům nedocházelo. Děkuji.

