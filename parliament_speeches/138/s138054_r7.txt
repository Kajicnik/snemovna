File: s138054.htm
Anchor: r7
Date: 38. schůze, 6. května 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Dovolte mi přednést stanovisko nepřítomného kolegy Radka Kotena, garanta za klub SPD.
Tisk 768 je třeba spojit s návrhem v části 24, novela trestního zákoníku, bod 4. Tato novela v tisku 695 nově kriminalizuje zařazením pod ustanovením § 279 odst. 3 - nejpřísnější, se sazbou do pěti let trestu odnětí svobody - nakládání s pyrotechnickými výrobky bez potřebného povolení, takzvaná odborná způsobilost. I návrh v tisku 695 tento pojem odborná způsobilost užívá. Dnes je potřeba odborná způsobilost na pyrotechniku třídy F4 - profi ohňostroje - a co je na tisku 695 velký problém, osoby ve věku 18 až 21 let potřebují odbornou způsobilost i na pyrotechniku třídy F3, což jsou věci prodávané v Lidlu nebo v řetězcích na Silvestra, kdy nyní je tato pyrotechnika volně dostupná osobám starším 21 let.
Ač trestní právo obecně chrání mladé lidi - nezkušenost a podobně - určitou benevolencí, například snížením trestních sazeb, tak zde je nekompromisně posílá do vězení za to, co osoba starší 21 let může. Je to dáno definicí pyrotechniky, u které je třeba pro nakládání s ní odborná způsobilost, kdy mladý člověk podle současné legislativy určitým způsobem onou odbornou způsobilostí nahrazuje nedostatek věku. Samotné uvedení pyrotechniky do ustanovení § 279 odst. 3 je zde ve stejné trestní sazbě jako minigranáty nebo samopaly. V tisku 695 chybí jakákoliv přechodná ustanovení.
Základním problémem tisku 768 je návrh na přeřazení dosud volně prodejné od 21 let - pyrotechniky třídy F3 - do pyrotechniky, u které je pro nakládání s ní potřeba odborná způsobilost. Tím je držení této dnes volně prodejné pyrotechniky automaticky díky změně trestního zákoníku v tisku 695 kriminalizováno, a to opět zařazením do ustanovení § 279 odst. 3 se sazbou do pěti let trestu odnětí svobody.
Musíme vzít v potaz také jeho protiprávnost. Stále ještě platí čl. 11, právo vlastnit majetek. I řádně nakoupená pyrotechnika třídy F3 je tím majetkem, nelze její právoplatné a řádné vlastníky kriminalizovat trestní sazbou do pěti let nebo jejich majetek nějakou formou ukrást. V tisku 768 v navržených přechodných ustanoveních nenalezneme žádný text, který by alespoň nastiňoval respekt k čl. 11. Na ústavu se v České republice nehledí v tomto případě. Naopak... (Naznačuje pokračování textu, který vynechává.)
Řešením je tisk 768 zamítnout, vrátit k přepracování s tím, že odporuje ústavnímu pořádku České republiky. Proto navrhujeme vrátit tisk k přepracování, popřípadě variantně k zamítnutí.

