File: s138037.htm
Anchor: r2
Date: 38. schůze, 6. května 2025
Speaker: Poslankyně Marie Pošarová

Speech:
Poslankyně Marie Pošarová:: Děkuji za slovo. Já budu celkem krátká, protože minule jsem měla dlouhý projev, takže já bych se chtěla vyjádřit k tomu Národnímu parku Křivoklátsko, protože je plánovaný vládou České republiky a vyvolává samozřejmě mezi obyvateli regionu silné emoce a odpor. Nejenom místní starostové, vlastníci lesů, lesníci a odborníci se obávají negativních dopadů tohoto záměru na jejich každodenní život, ekonomiku a krajinný ráz.
Podíváme-li se na hlavní důvody, proč mnoho lidí v Křivoklátsku tedy proti vyhlášení národního parku protestuje. Jedním z klíčových argumentů proti vyhlášení národního parku je nedostatečná podpora ze strany místních obyvatel. Svazek obcí Křivoklátska, který zahrnuje dvacet devět obcí s přibližně 15 000 obyvateli, jak už jsem řekla minule, vyjádřil dlouhodobý nesouhlas s tímto záměrem. Petice proti národnímu parku podepsalo tedy přes 11 000 lidí. Starostové obcí, jako je Iveta Kohoutová z Karlovy Vsi, tvrdí, že stávající ochrana přírody prostřednictvím chráněné krajinné oblasti je dostačující a že změna statusu by mohla přinést tedy více problémů než užitku.
Vyhlášení národního parku by mohlo mít negativní dopad na místní ekonomiku. Omezení těžby dřeva a dalších lesních činností by mohlo ohrozit pracovní místa v lesnictví a dřevařském průmyslu. Lesníci a vlastníci lesů sdruženi ve Svazu vlastníků obecních a soukromých lesů varují před ekonomickými důsledky, jako je zvýšení nákladů na správu lesů a omezení příjmů z lesního hospodářství.
Mnozí kritici upozorňují na nejasnosti týkající se správy a regulací k národnímu parku. Není jasné, jak budou definovány hranice parku, jaké činnosti budou povoleny a jak bude probíhat komunikace mezi správou parku a místními obyvateli. Například starostka Kohoutová zmiňuje nejasnosti ohledně stavebních prací na hřbitově a přístupových cestách, které by mohly být ovlivněny novými regulacemi.
Kritici tvrdí, že změna statusu na národní park nezaručuje automaticky lepší ochranu přírody. Mnozí odborníci upozorňují, že aktivní lesnický management, který zahrnuje udržitelné hospodaření s lesy, může být efektivnější než pasivní přístup bezzásahového režimu. Například starostka Kohoutová navrhuje rozšíření bezzásahových zón v rámci stávající chráněné oblasti jako schůdnější cestu k ochraně přírody. Někteří odborníci varují před možnými negativními ekologickými dopady vyplývajícími z bezzásahového režimu. Například ve vyhlášeném Národním parku České Švýcarsko došlo k rozsáhlému rozpadu lesních ekosystémů, což vedlo k erozi půdy, vysychání pramenů a zvýšení rizika lesních požárů. Samozřejmě kritici se ještě obávají, že podobné problémy by se mohly objevit i v Křivoklátsku, což by mělo negativní dopad na kvalitu života místních obyvatel.
Vyhlášení Národního parku Křivoklátsko je složitým a kontroverzním tématem, které vyžaduje důkladnou diskusi a zvážení všech pro a proti. Je nezbytné, aby byly brány v úvahu názory a obyvatelé místních obyvatel, odborníků a dalších zainteresovaných stran. Bez široké podpory a jasného plánu správy by mohl tento záměr přinést více problémů než užitku. Děkuji.

