File: s138037.htm
Anchor: r4
Date: 38. schůze, 6. května 2025
Speaker: Poslankyně Vladimíra Lesenská

Speech:
Poslankyně Vladimíra Lesenská:: Děkuji za slovo, vážený pane předsedající. Členové vlády, kolegyně, kolegové, dovolte mi, abych přednesla své výhrady k projednávanému vládnímu návrhu zákona, kterým se mění zákon o ochraně přírody a krajiny a další související zákony, sněmovní tisk 878.
Musím hned na úvod říci, že tento návrh považuji za další ukázku odtrženosti této vlády od reality života běžných občanů, zemědělců, lesníků, podnikatelů i obcí naší země. Je to další příklad zelené ideologie povýšené nad zdravý rozum a skutečné potřeby České republiky. Tato vláda, zdá se, pokračuje ve svém tažení proti vlastní zemi a jejím obyvatelům. Pod pláštíkem vznešených slov o ochraně přírody a krajiny nám zde předkládá balík změn, který ve skutečnosti znamená další byrokracii, další regulaci, nové poplatky a daně a především další omezení svobody a práv našich občanů a další komplikace pro ty, kteří v naší krajině hospodaří a žijí.
Nejprve se zastavím u jednoho z nejkontroverznějších bodů, vyhlášení Národního parku Křivoklátsko. To, co vláda prezentuje jako velký úspěch pro ochranu přírody je ve skutečnosti nepřipravený krok, který nerespektuje zájmy a především vůli místních obyvatel, obcí a tradičního hospodaření v této oblasti. Místo dialogu a hledání konsenzu přichází vláda s direktivním nařízením, proti kterému se, připomínám, vyjádřilo 27 z 29 obcí sdružených ve Svazku obcí Křivoklátska a petici podepsalo téměř 12 000 místních občanů. Vládní postup ignoruje řádný legislativní proces a dosud nebyly vypořádány všechny námitky.
Tento krok omezí přístup do krajiny, zkomplikuje život lidem, kteří zde po generace žijí a pracují, a potenciálně poškodí i turistický ruch, který je pro region důležitý. Jaké budou skutečné dopady na lesnictví, myslivost, zemědělství, na rozvoj obcí? To nám vláda uspokojivě nevysvětluje, jen obecné fráze a sliby. Mám vážné obavy, že místo ochrany přírody půjde spíše o vytvoření dalšího byrokratického molochu a rezervace pro vyvolené, zatímco běžní obyvatelé budou z vlastní krajiny vytěsňováni. Zavádění nových zákazů a omezení bez důkladné analýzy dopadů je nepřijatelné.
Dalším hřebíčkem do rakve pro naše občany a podnikatele je zcela nově koncipovaný systém náhradních výsadeb, a především zavedení nového poplatku za kácení dřevin, jakési nové ekologické daně. Vláda tvrdí, že chce kompenzovat ekologickou újmu, ale ve skutečnosti zavádí další finanční zátěž, která především dopadne na stavebníky, developery, ale i běžné obyvatele, kteří si chtějí postavit dům nebo upravit svůj pozemek.
Samozřejmě, jak je u této vlády zvykem, je to spojeno s obrovskou byrokracií. Výpočet hodnoty dřevin a náhradní výsadby podle nové přílohy číslo 7 je tak složitý, že se v něm tedy fakt nevyznám, natož aby se v něm vyznal obyčejný běžný občan nebo úředník na obci. ***
