File: s138036.htm
Anchor: r4
Date: 38. schůze, 6. května 2025
Speaker: Poslanec František Petrtýl

Speech:
Poslanec František Petrtýl:: Vážený pane předsedající, dámy a pánové, dobrý den. Dovolte mi, abych také já se vyjádřil ještě jednou k této novele zákona. Už jsem k tomu jednou hovořil, kdy jsem se spíše... když jsem to zhodnotil nějakým způsobem obecně, kde jsem zmínil jak zmíněné Křivoklátsko, tak i vlastně ty drakonické pokuty pro eventuální přikácení dřevin a podobně. Nyní tedy bych rád chtěl spíše se soustředit na Křivoklátsko.
Již od devadesátých let minulého století pracuje Správa Chráněné krajinné oblasti Křivoklátsko s termínem devastace turismem a rekreací. Jedná se o negativní projevy zvýšené koncentrace osob na jednom místě. Podobnou problematiku programátoři národního parku bagatelizují a její skutečný rozměr tají, naopak vykreslují fixní obraz souladu masového turismu s přírodou, a to ve prospěch obcí a jejich obyvatel, kteří budou pouze bohatnout. Skutečností jsou už dnes nekontrolovatelná množství automobilů a návštěvníků, která v obcích bez jakékoliv potřebné infrastruktury působí jejich kolaps. Další a další středočeské investice do nových povrchů silnic, do intenzifikace hromadné dopravy a do výletnických serverů pod heslem "příroda dostupná pro všecky" utváří místo chytrých projektů, prostor pro overturismus.
Vznik národního parku tyto problémy nevyřeší, ale pouze prohloubí. Navrhovatelé buď záměrně, nebo spíše z nevědomosti ignorují vzorce chování společnosti v hustě urbanizovaném prostředí prostoru České republiky, potažmo Evropy a zejména Středočeského kraje. Přírodní prostředí dostupné z metropole jakýmkoliv druhem dopravy do třiceti minut a sevřené dvojicí dálnic se ocitá pod násobně vyšším tlakem konzumentů turistických cílů, než je tomu v příhraničních národních parcích. Děsivé scénáře tisícihlavých davů, které se během slunečných dnů valí Krkonošemi a Šumavou, jsou nutným důsledkem neregulace turismu a dlouhodobým projevem rozpadu kulturních hodnot a vztahu k půdě a krajině, kterou v těchto oblastech sledujeme od vysídlení původního obyvatelstva.
Jak uvádí v rozhovoru pro server Dnes šéf Asociace národních parků, pan Robin Böhnisch, dovednosti původních obyvatel při péči o krajinu jsme si nestihli ještě osvojit. Má absolutní pravdu a neplatí to jen o původních obyvatelích a Krkonoších, ale o celé české krajině a jejích hospodářích. Slova Romana (Robina?) Böhnische, ředitele KRNAPu, vrcholného představitele státní správy a profesionálního ochránce přírody, nelze v kontextu Křivoklátska interpretovat jinak než jako výzvu zachovat Křivoklátsku jeho přirozený, staletími osvědčený styl hospodaření, který v posledních téměř padesáti letech probíhá v souladu se všemi požadavky státní správy přírody a krajiny ve formě chráněné krajinné oblasti a v duchu biosférické rezervace UNESCO, zejména když hospodařící subjekty - Lesy České republiky a Lesní správa Zbiroh - získaly za své výsledky respekt odborné veřejnosti a vyhlášený lesnický park reprezentuje Českou republiku v mezinárodní síti modelových lesů. ***
