File: s138031.htm
Anchor: r3
Date: 38. schůze, 6. května 2025
Speaker: Poslankyně Klára Kocmanová

Speech:
Poslankyně Klára Kocmanová:: Děkuji za slovo, pane místopředsedo. Vážené kolegyně, vážení kolegové, vážený pane ministře, vzhledem k tomu, kolik pozměňovacích návrhů bylo k tomuhle sněmovnímu tisku načteno, tak považuji za klíčové i za Piráty shrnout výhrady, které k nim máme, protože některé z nich mění dost zásadním způsobem vůbec ten původní smysl zákona.
Ten původní návrh obsahuje opravdu řadu dobrých věcí. Já už jsem tady o tom hovořila v prvním čtení, hovořila jsem o tom i na výboru. Například opatření k ochraně opylovačů, omezení světelného znečištění nebo ochranu stromů před zbytečným kácením, tyhle změny za Piráty určitě podporujeme, ale vedle toho se bohužel dostáváme do situace, kdy je ten zákon zatížen celou řadou dalších návrhů, které mají jednoho společného jmenovatele, a to postupné vykuchání smyslu a fungování národních parků. Řada z těch návrhů přichází z dílny kolegů z ODS, některé ještě nebyly načteny, nevím, jestli budou, ale jejich výsledkem by byl zásadní odklon od ochrany přírody jako veřejného zájmu a bylo by to směrem k rozhodování ovlivněnému spíš momentálními tlaky namísto nějaké ucelené strategie ochrany přírody.
Například ty pozměňovací návrhy, které mění zásady péče o národní parky. Z odborného dokumentu, který stanovuje dneska, jak pečovat o přírodu, tak by se stal těžkopádný, byrokratický a spíš nepřehledný elaborát, který by měl povinně rozepisovat nejenom vědecké poznatky, ale i plány těžby, rozvoj turismu nebo plánované turistické značky.
Pak tu jsou návrhy, které ruší možnost orgánů ochrany přírody samostatně rozhodovat, například přeměnou formulace konkrétní, namísto "může povolit výjimku" na "povolí výjimku", což znamená, že z orgánů, které mají hájit veřejný zájem, by se staly v podstatě úřady bez rozhodovací pravomoci, které jenom kontrolují plnění formálních podmínek a povolují všechno, všude a všem. Takhle v moderním státě role ochrany přírody opravdu fungovat nemůže. Další, můžeme říct asi, rafinovaná změna slovíčka, má zneplatnit celé ustanovení o tom, co je v které zóně národního parku zakázáno dělat a co lze výjimečně povolit. Prostě to už zakázané být nemá a správa má daný seznam činností dostat zákonem naopak za úkol. Já nevím, jestli tohle je opravdu myšleno vážně.
Ty další návrhy míří přímo na předkupní právo státu v národních parcích. Pokud by prošly, tak by to znamenalo, že stát by přišel o možnost bránit spekulacím s pozemky v tom přírodně nejcennějším, co naše republika má. ***
