File: s138009.htm
Anchor: r2
Date: 38. schůze, 6. května 2025
Speaker: Poslanec Ondřej Babka

Speech:
Poslanec Ondřej Babka:: Děkuji za slovo. Já si dovolím odpovědět nebo reagovat na pana kolegu Bureše. On tady mluvil o tom dopisu, který podepsali někteří starostové z národních parků. My jsme ho samozřejmě četli. Já si dovolím jenom tvrdit, že myslím, že ho podepsalo osm z dvaadvaceti šumavských starostů v národním parku, a dokonce jeden starosta z Českého Švýcarska, obce, která podle mě není v národním parku, já jsem si nestihl ověřit, nicméně chápu nějaké to vyjádření frustrace či nespokojenosti, které v tom dopise jsou uvedeny.
Nicméně se domnívám, že některé ty problémy jsou tam popsány trošku zjednodušeně nebo zkresleně, co se třeba týče právě těch bezzásahových zón, na které jste se dotazoval. Já se domnívám, že to je naprosto standardní součást nějaké ochrany lesů, díky které se obnovují přirozeně, stabilně a odolněji než při umělé výsadbě. Myslím si, že národní parky a jejich části jsou... Nebo kde jinde by ty bezzásahové zóny měly být než tam?
V tom dopise se například tvrdí, že úředníci národních parků rozhodují svévolně, což samozřejmě nemůže být pravda, protože by jednali proti zákonu tak, jak je dnes nastaven, kde obce musí každou věc připomínkovat. Stejně tak jako když se bavíme o nějaké... Nebo ten dopis zmiňuje nějakou šikanu občanů, tak to jsou, si myslím, až dost silná slova na to, aby je někdo v takto otevřeném dopise psal a která by měla být možná... Něco takového by mělo být podepřeno nebo podloženo nějakými důkazy. Dokonce si myslím, že ředitelé národních parků nepovažují nebo rozhodně nepovažují obce za protivníky těch současných národních parků, takže určitě stejně jako... (Předsedající: Čas.) Děkuji.

