File: s138052.htm
Anchor: r5
Date: 38. schůze, 6. května 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček:: Pane předsedající, já vám děkuji. Omlouvám se kolegyním, kolegům za pozdější příchod. Každopádně tedy dovolte, abych krátce uvedl pokračování druhého čtení zákona č. 29/2000 Sb., o poštovních službách a o změně některých zákonů, zákon o poštovních službách. (Reakce z pléna.) (nesrozumitelné?)
Dovolte mi jenom krátce připomenout samotný obsah této novely, která aktualizuje nebo novelizuje tento zákon, kde poslední novelizace proběhla v roce 2012, a to hlavně v souvislosti s dokončením liberalizace evropského poštovního trhu, který tedy od té doby prošel celkem významnými změnami, hlavně pak v otázce poklesu tradičních listovních zásilek, spojených s digitalizací a růstem balíkových zásilek a rozvojem elektronického obchodu.
Tou hlavní, klíčovou navrhovanou změnou této normy je tedy zvýšení maximálního limitu roční úhrady čistých nákladů spojených s poskytováním základních poštovních služeb držiteli poštovní licence ze státního rozpočtu, a to ze stávající jedné a půl miliardy na dvě miliardy.
Dále pak se mění podmínky v otázce cash flow s tím, že tato norma upravuje možnosti čerpání takzvaně předběžných čistých nákladů, a to ze stávající pololetní na čtvrtletní frekvenci. Tato změna by tedy měla přispět ke zlepšení cash flow držitelem poštovní licence.
Další důležitou oblastí, kterou ještě připomenu, je, že novelou jsou upravovány procesy spojené s udělováním, přechodem a změnou poštovní licence. Tyto úpravy mají garantovat, aby v době změn, které na trhu poštovních služeb probíhají z hlediska subjektů, které na něm působí, byla vždy zajištěna kontinuita poskytování základních poštovních služeb.
Připomenu, že tímto tiskem se 20. března zabýval hospodářský výbor, kterému jako jedinému byl přikázán. Dále pak z pohledu pozměňovacích návrhů tak na tomto hospodářském výboru nebyly ve stanoveném termínu předloženy žádné písemné pozměňovací návrhy, následně ale byl předložen pozměňovací návrh pana poslance Hellera, který podle našeho názoru však s ohledem na obsah věcně nesouvisí, a pana zpravodaje Munzara s legislativně technickými úpravami. Vím, že od té doby ještě tam přibyly nějaké pozměňovací návrhy, které tedy nepochybně budou odůvodněny.
Tolik moje základní slovo a děkuji vám za pozornost.

