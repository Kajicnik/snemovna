File: s138042.htm
Anchor: r5
Date: 38. schůze, 6. května 2025
Speaker: Poslanec Vojtěch Munzar

Speech:
Poslanec Vojtěch Munzar:: Ano, děkuji, pane předsedající. Vážené kolegyně, vážení kolegové, rozpočtový výbor se tímto návrhem zákona zabýval dne 2. dubna 2025 na své 59. schůzi. Výsledek jednání je, že doporučil Poslanecké sněmovně, abychom tento zákon projednali, abychom s ním vyslovili souhlas.
Zároveň doporučil, abychom vyslovili souhlas s tímto zákonem ve znění dvou pozměňovacích návrhů. Jeden pozměňovací návrh je pouze technický, je to oprava čísla v § 10, a ten druhý návrh - o něm už mluvil zástupce předkladatelů - je to věcný návrh, který mění ten původní záměr předkladatelů ze dvou pásem poskytování příspěvků tři a čtyři procenta pouze na jedno pásmo: čtyři procenta od tří směn rizikové práce, jak bylo pro (při?) jednání na rozpočtovém výboru, jak bylo při něm řečeno, jedná se i o dohodu se svazem zaměstnavatelů a se zaměstnavateli, protože účelem je i snížit administrativní zátěž zaměstnavatelů.
Tím bych skončil svou zpravodajskou zprávu. Děkuji.

