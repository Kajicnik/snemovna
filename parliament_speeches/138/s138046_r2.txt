File: s138046.htm
Anchor: r2
Date: 38. schůze, 6. května 2025
Speaker: Poslanec Viktor Vojtko

Speech:
Poslanec Viktor Vojtko:: Dobrý den, děkuji za slovo. Já jsem si nechal své delší vystoupení až teď do rozpravy, abych mohl i reagovat samozřejmě na to, co zde zaznělo ve vystoupení různých kolegů z opozice.
Já si dovolím shrnout základní kontext důchodové reformy, a to, kde vlastně jsme a proč jsme tady a proč projednáváme tento zákon. První z důležitých věcí je, že oproti původnímu návrhu důchodové reformy, který doputoval do Sněmovny v loňském roce a který byl velmi výrazným způsobem i tady ve Sněmovně změněn, tak nastala spousta změn, které samozřejmě vedly k tomu, že řešení pro náročné profese dává smysl udělat jiným způsobem. Jedna ze základních změn je v tom, že původní návrh počítal s tím, že poroste věk odchodu do důchodu výrazně rychlejším tempem, než jak to nakonec dopadlo. Je logické, že to se týká úplně všech, včetně náročných profesí. I v tomto kontextu je zřejmé, že zachovat úplně stejné tempo toho benefitu pro náročné profese ve stejném rozsahu by vlastně znamenalo, že v konečném důsledku půjdou do důchodu výrazně dříve, než jak to bylo i v tom původním vládním návrhu. To je první věc, kterou je potřeba si říct.
Druhá věc, my se tady pořád bavíme o náročných profesích, jako by to mělo být hned a zítra, ale náročné profese i tak, jak se počítá s tím, jak to je ve čtvrté kategorii, tak v principu se týkají především těch, kteří půjdou do důchodu po roce 2030. I stávající návrh řešení ve čtvrté kategorii rizik, který funguje na základě našeho I. pilíře, který je velmi solidární, tak funguje vlastně tak, že evidenci, na základě které je něco možné spočítat, máme deset let zpátky. Deset let zpátky odpovídá v té maximalistické variantě nějakým 2 200 směnám, a když se podíváte do původního návrhu zákona, 2 200 směn by znamenalo (o) patnáct měsíců dříve do důchodu.
Zároveň tady zaznělo, že se tím zmenšuje další důchod, který by tihle měli, ale vlastně princip toho výpočtu je stejný i u toho předdůchodu. Započítávají se tam odpracované roky a logicky, když někdo bude odcházet v náročné profesi dříve, tak se mu tam započítá méně odpracovaných let, než je tomu, kdyby dříve nešel. To je logické, takže se mu spočítá důchod vlastně úplně stejně a bude logicky nižší o ta procenta, která tady před chvílí zmiňovala paní poslankyně Šafránková. ***
