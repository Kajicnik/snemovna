File: s138048.htm
Anchor: r4
Date: 38. schůze, 6. května 2025
Speaker: Poslankyně Lenka Knechtová

Speech:
Poslankyně Lenka Knechtová:: Vážený pane místopředsedo, děkuji za slovo. Já bych také ráda přednesla příspěvek, protože po vystoupení pana Vojtka je vlastně jasně vidět, jakou salámovou metodou tahleta vláda v podstatě postupuje.
Tak nejdřív jsme tady měli úžasnou a skvělou důchodovou reformu, která byla perfektně vypracovaná se všemi stanovisky, byla k tomu úžasná prezentace, a najednou nám z toho vypadly náročné profese, takže teď tady máme v druhém kole nějaký dodatek, který se to snaží upravit nebo vymyslet nějaký způsob, jak bychom to řešení dále posunuli do života, a ještě si to vlastně pochválíme, takže já bych za klub hnutí ANO vyjádřila k předloženému návrhu zásadní nesouhlas, protože vlastně ukládáme firmám povinnost přispívat na penzijní spoření zaměstnanců v náročných profesích a v podstatě stát se zříká jakékoliv odpovědnosti za toto téma. Tento návrh je dle mého názoru nesystémový a nespravedlivý vůči zaměstnavatelům a ve výsledku vlastně neochrání i samotné zaměstnance, tak jak si to předkladatelé slibují. Proti návrhu, samozřejmě připomenu, se vymezili jak zástupci podnikatelů, tak odborů, proto vlastně tady uvádíme do života nějaké další vylepšení a další pozměňovací návrhy.
Měli bychom si položit otázku, zda je správné přenášet veškerou odpovědnost na zaměstnavatele. Kromě toho je potřeba si uvědomit, že není zaměstnavatel jako zaměstnavatel. Co si může dovolit velká korporace, nemusí zvládnout firma, která zaměstnává jenom pár zaměstnanců. Mnozí zaměstnavatelé... lidi pracují v podmínkách, kde působí ty rizikové faktory, které jsme tady už mnohokrát vyjmenovali - a to je hluk, vibrace, zápach, fyzická zátěž - a ti si samozřejmě uvědomují, že tu situaci je potřeba řešit. Uvědomme si také, že spoření na předdůchod předpokládá, že takový zaměstnanec odejde z trhu práce dřív. To taky znamená v některých odvětvích, jako je třeba stavebnictví, že zaměstnanci budou odcházet dříve a je otázka, kde zaměstnavatelé potom budou zase nacházet tu adekvátní náhradu.
Také odbory nepovažují navržené řešení zvýhodnění některých zaměstnanců pracujících ve třetí kategorii náročných profesí za dostatečné, a jak už tedy bylo zmíněno, dochází k nějaké debatě, abychom tohleto ještě vyřešili. Zástupcům podnikatelů se nezamlouvá zvýšení administrativní a finanční zátěže a bohužel tady se vracíme k té diskutabilní praxi přenosu povinností státu v oblasti sociálního zabezpečení na zaměstnavatele.
Dále bych taky ráda uvedla, že předložený návrh zákona zavádí pro zaměstnavatele řadu nových povinností, které s sebou nesou již zmíněné administrativní náklady. Kromě nových povinností přímo spojených s finančními příspěvky na produkty spoření na stáří by museli zaměstnavatelé měnit také interní procesy a přizpůsobovat systémy pro evidenci směn a příspěvků, takže není to úplně jednoduchá materie, bude to vyžadovat ze strany zaměstnavatelů i zaměstnanců pozornost. ***
