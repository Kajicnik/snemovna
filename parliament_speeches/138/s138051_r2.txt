File: s138051.htm
Anchor: r2
Date: 38. schůze, 6. května 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji. Právě proto jsme to nahrávali na výbor, aby to proběhlo i tou věcnou diskusí, proto jsme zohledňovali ty připomínky ministerstev, a proto jsme na to dlouhodobě upozorňovali. To samozřejmě není nová věc, že ty české správní poplatky v penzijních fondech jsou prostě obrovsky vysoké a v tom srovnání to vychází české střadatele opravdu draho.
Proč se to hodí do téhle diskuse? No protože ten dnešní návrh žene lidi do toho, je to i v samotném návrhu zákona, je to návrh zákona o povinném příspěvku na produkty spoření na stáří. Takže když má někdo povinně si spořit na stáří, tak přece musí stát zajistit, aby ty úspory se mu opravdu maximálně vyplatily, aby to nepožral provoz těch fondů, aby to pro ně nebylo přehnaně výhodné. Když vidíme to srovnání, když vidíme ta prostá čísla na správu poplatků, tak jasně, mění se to. Můžeme si tady pinkat sem a tam debatu o tom, že ti, kdo se posunuli do toho doplňkového spoření, že jsou na tom líp a tak dále, můžeme k tomu vyzývat, ať to lidi dělají.
Ale furt to nemění nic na podstatě věci, a sice že ty samotné správní poplatky jsou prostě přehnaně vysoké. V tom mezinárodním srovnání, to je vidět úplně jasně. Co je druhá věc, ty investiční možnosti, to omezení, kam mohou ty fondy investovat, je tak přísné, tak úzké, že i drobné rozvolnění může přinést obrovské zisky. Jasně, můžete na to mít různý názor, ale ten fakt, že pro české střadatele nejsou dnes úspory v penzijních fondech výhodné, lidé to vidí, a proto se do nich nehrnou, to je prostě fakt. My bychom rádi, aby se podařilo ho změnit. Děkuju.

