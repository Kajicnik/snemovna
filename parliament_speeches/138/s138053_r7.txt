File: s138053.htm
Anchor: r7
Date: 38. schůze, 6. května 2025
Speaker: Poslanec Tomáš Müller

Speech:
Poslanec Tomáš Müller:: Děkuji za slovo, pane místopředsedo. Vážené kolegyně, vážení kolegové, vláda na svém zasedání 24. 7. 2024 schválila návrh zákona, kterým se mění zákon č. 206/2015 Sb., o pyrotechnických výrobcích a zacházení s nimi a o změně některých zákonů. Ten byl 19. 8. 2024 rozeslán poslancům jako sněmovní tisk 768 a organizační výbor určil zpravodajem Tomáše Müllera.
Tímto zákonem je zajištěna transpozice směrnice Evropského parlamentu a Rady 2013/29/EU a prováděcí směrnice komise 2014. Zákon tady popsal pan ministr, já bych jenom zopakoval a stručně řekl, čeho se týká. Je to odborná způsobilost, získání dokladů o odborné způsobilosti, změna kontrolního orgánu, opravy v souvislosti s opravou české směrnice, verze pravomocí obcí vydávat obecně závazné vyhlášky, další úpravy, v zákoně o pyrotechnice se stanovují dílčí úpravy, které mají zajistit příznivější prostředí v oblasti pyrotechnických výrobků, a změna dalších zákonů, jako třeba zákon o správních poplatcích.
Já bych jenom řekl, že dosavadní úprava se jeví jako nedostatečná, pokud jde o zajištění ochrany zdraví lidí a zvířat, veřejného pořádku a ochrany životního prostředí při používání zejména zábavní pyrotechniky kategorie F1 až F4. Zábavní pyrotechnika škodí lidskému zdraví a životnímu prostředí, v důsledku odpalování pyrotechniky se ročně do ovzduší dostane velké množství nebezpečných a zdraví škodlivých látek, mnohé ve formě, ve které se v přírodě přirozeně nevyskytují. Návrh proto rozšiřuje výčet činností, pro něž je vyžadována odborná způsobilost, ale zakotvuje také explicitní zákaz prodeje všech pyrotechnických výrobků, vyjma kategorie F1, ve stáncích, respektive v dočasných stavbách, ale o tom už mluvil pan ministr.
Návrh zákona je v souladu se směrnicí evropskou a nebude mít tento zákon negativní dopad na státní rozpočet. Děkuji za pozornost.

