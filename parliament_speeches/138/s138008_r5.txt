File: s138008.htm
Anchor: r5
Date: 38. schůze, 6. května 2025
Speaker: Poslanec David Pražák

Speech:
Poslanec David Pražák:: Dobré dopoledne, pane ministře, pane předsedající, paní zpravodajko.
No, pane ministře, já bych se chtěl zeptat, jakým způsobem - nebo spíš z pozice předsedy podvýboru pro lesní hospodářství - jakým způsobem bude mít vliv vyhlášení Národního parku Křivoklátsko na hospodaření státního podniku Lesy České republiky v tomto území? Chybí mi tady opět pan ministr zemědělství, škoda, že tady teďka není. Mě by fakt zajímalo, kde ten výpadek tam budeme kompenzovat.
Dneska tam funguje lesní závod Křivoklát, který dokáže fungovat samostatně. Spravuje nějakých 13 870 hektarů státního lesního majetku a k tomu ještě dělá přes tisíc hektarů odborné správy pro obce a drobné vlastníky. Funguje víceméně s ročními tržbami 110 milionů korun. Tak mě by zajímalo, pokud by byl vyhlášen národní park, kde ty peníze tento lesní závod získá jinde, když nebude moct těžit tak, jak tam těžil doteďka, a provádět tu hospodářskou činnost, protože vlastně ta činnost lesní správy v tuto chvíli je samofinancovatelná absolutně, kromě nějakých 6 milionů, které vlastně musí... mají omezení výše kvůli ochraně přírody a krajiny. Tak by mě zajímalo, jakým způsobem to máte vymyšlené, protože oni dneska fungují v nějakém režimu, mají tam nějaké zaměstnance, kteří jsou rozděleni do svých oborů, do svého území, a prostě to funguje. Vy chcete rozbít něco, co prostě funguje a co ani ty samosprávy, jak jsme slyšeli, vlastně nechtějí. Tak by mě zajímal ten vliv Národního parku Křivoklátsko na fungování lesního závodu Křivoklát v tomto území. Děkuju.

