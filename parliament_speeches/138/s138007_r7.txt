File: s138007.htm
Anchor: r7
Date: 38. schůze, 6. května 2025
Speaker: Poslanec Tomáš Helebrant

Speech:
Poslanec Tomáš Helebrant:: Děkuji za slovo, pane předsedající. Kolegové, kolegyně, já bych měl dotaz tady na pana ministra, respektive dva konkrétní dotazy. Minule jste tady v projevu argumentoval, že podle studie se v dotčeném území nachází 51 procent původního ekosystému. Já bych se chtěl zeptat, protože ta čísla se objevují pokaždé jiná, já bych se chtěl zeptat, z jaké studie jste čerpal a kde je možné tady do této studie nahlídnout? Tohleto by mě zajímalo, protože ta čísla mám úplně jiná.
Pak by mě zajímalo... Pokud se vyhlásí národní park, tak v národním parku smí cyklisté jezdit jenom po vyznačených cyklostezkách, nyní v CHKO můžou jezdit po všech lesních cestách, což by znamenalo - vyhlášením národního parku - že by pro cyklisty nebylo přístupných několik set kilometrů lesních cest, tak chci se zeptat, jestli s tímhletím počítáte, případně jak by se to ošetřilo. Podobné to bude i s vodáky, kteří... Národním parkem protéká Berounka, část taky je v národním parku. Chtěl bych se zeptat, jestli to bude nějak omezené, jako je to třeba na Šumavě, kde můžou tím národním parkem proplouvat jenom s členem národního parku. Bude to nějak omezené nebo tak? Chtěl bych se tady na ty konkrétní věci zeptat. Děkuju, pane ministře. (Potlesk.)

