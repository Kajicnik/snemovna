File: s138010.htm
Anchor: r1
Date: 38. schůze, 6. května 2025
Speaker: Poslanec Jan Bureš

Speech:
Poslanec Jan Bureš:: Děkuji, pane místopředsedo. Já mám pocit, že se tady neposloucháme nebo se nechceme poslouchat nebo se nesmíme poslouchat, já teď nevím, jak bych se k tomu ještě dál vyjádřil.
Paní kolegyni Fialové bych rád vzkázal, prostřednictvím pana místopředsedy, my ty obce posloucháme, povídáme si s nimi. Já jsem to tady, myslím, říkal snad dvakrát, tak to řeknu ještě potřetí, když jsem se pídil po tom, proč nechtějí vyhlášení Národního parku Křivoklátsko, tak jsem přišel na to, že mají informace od těch ostatních obcí z národních parků, jakým způsobem funguje správa národního parku. Proto vznikly některé pozměňovací návrhy a proto jsou už v tomto návrhu, v této novele, ustanovena některá opatření, která by měla to, co jim vadí, ne eliminovat, ale řekněme třeba zmírnit a zlepšit postavení obcí právě v národních parcích. Ergo kladívko, ten argument "my nechceme Národní park Křivoklátsko, proto, proto, proto" je vlastně zneutralizován. Teď už ten důvod by neměl být, protože my těm připomínkám, které ty obce měly, vlastně jdeme naproti a snažíme se jim vyhovět. Plus a bonus k tomu bude, že se zlepší postavení i těch ostatních obcí a měst samozřejmě, které jsou v území národního parku.
Pro pana kolegu Davida Pražáka... Davide, prostřednictvím pana místopředsedy, my neměníme zákon, aby mohl každý do toho národního parku vjet autem, jak se mu zlíbí. To ani náhodou, to tam vůbec nikde nenajdeš, prostřednictvím pana předsedajícího, ani v těch pozměňovacích návrzích. Jediné, kde se to upravuje, je návrh pana kolegy Petra Bendla, aby správní řízení za porušení takovéhoto ustanovení nedělala správa národního parku, ale aby ho dělaly obce, které samozřejmě k tomu mají i úřednický aparát, je tam ta hierarchie, to znamená možnost se odvolat a tak dále. Nic jiného.

