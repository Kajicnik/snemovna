File: s138048.htm
Anchor: r2
Date: 38. schůze, 6. května 2025
Speaker: Poslanec Igor Hendrych

Speech:
Poslanec Igor Hendrych:: Tak děkuji za slovo. Jenom stručně, protože na to nemám ani příliš mnoho času. Bylo tady toho řečeno hodně, možná se pak přihlásím ještě jednou.
Bylo by dobré, kdybychom si připomněli vlastně i jeden takový základní kámen našeho sporu s vládní koalicí ohledně důchodové reformy a to je věk odchodu do důchodu, který se měl navyšovat nad 65 let, nebo navýšil se tedy mírnějším tempem. Pan kolega Vojtko, vaším prostřednictvím, o tom tady hovořil, že původně to mělo být o čtyři měsíce, nyní je to o dva, i když to takhle neformuloval, ale víme to. Ale je třeba říct jednu věc. Ministerstvo zdravotnictví ve svém vyjádření a v rámci mezirezortu řeklo jasně, že navyšovat věk odchodu do důchodu nad 65 let - přímo to tam takhle bylo - není možné, protože zdravotní stav populace na to není připraven. Pan ministr Válek tady několikrát byl v průběhu projednávání a nikdy se k tomu nevyjádřil, respektive poprvé se k tomu přiznal, že to je jeho vyjádření, a tak dál. Je to významný člen vládní koalice. To je zásadní spor, takže říkat, že my jsme to vlastně zmírnili a nic se neděje, přitom že v podstatě zdravotníci - a tady se nejedná jenom o samotného ministra, ale i o lidi, kteří se tím zabývají skutečně v rovině vědecké, odborné - tvrdí, že to není možné i z toho důvodu, že v podstatě všechny statistiky říkají, že v České republice - dostupné statistiky - se dožívají lidé ve zdraví pouze 62 let přibližně, teď to hodně průměruju, takže v podstatě tenhleten argument opravdu nemůžu přijmout, že my v podstatě bychom to strašně zmírnili a že se vlastně nic nestalo. Už mám jenom půl minuty, takže se asi přihlásím znovu.
Potom mám ještě výhradu vůči tomu, že v podstatě jestli to je, nebo není solidární a že ta věc je v podstatě na straně lidí, že si dobrovolně zvolili tu profesi. Já si myslím, že celý důchodový systém je založený na solidaritě. To bychom tady mohli skutečně filozoficky přemýšlet nad tím, jestli to je dobře, nebo špatně. Já jsem přesvědčený o tom, že je to dobře, a tvrdit, že zrovna oni v podstatě tím, že si to zvolili, tak mají nést náklady... Ta společnost potřebuje i tyhlety profese. Přihlásím se ještě jednou. Děkuju.

