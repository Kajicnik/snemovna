File: s142034.htm
Anchor: r4
Date: 42. schůze, 11. června 2025
Speaker: Poslanec Vojtěch Munzar

Speech:
Poslanec Vojtěch Munzar:: Děkuji, já jsem si chtěl vzít jenom krátké úvodní slovo. Jenom chci zkonstatovat, že rozpočtový výbor projednal tento tisk jak 3. dubna tohoto roku, kde doporučil schválit a projednat některé pozměňovací návrhy, následně projednal pozměňovací návrhy, které zde byly předloženy ve druhém čtení, dne 14. května tohoto roku.
Já potom při proceduře a při schvalování samozřejmě přečtu stanovisko rozpočtového výboru, ale vidím, že je přihlášena paní kolegyně Richterová. Jsou tam dva pozměňovací návrhy, které se sice týkají tohoto zákona, ale věcně se netýkají přímo projednávání povinného příspěvku na produkty spoření na stáří. Jenom avizuji, že ty dva návrhy, o kterých asi paní kolegyně Richterová bude mluvit, nemají souhlasné stanovisko rozpočtového výboru, protože... Jeden se týká maximální výše úplaty u transformovaných fondů. Je potřeba si uvědomit, že rozdíl mezi pasivními fondy, vlastně neřízenými fondy typu FTP, a aktivně řízenými a změna takové výše úplaty si žádá velmi podrobnou odbornou diskusi. Proto jsme na rozpočtovém výboru nepřijali stanovisko. Stejně tak u pozměňovacího návrhu taktéž paní místopředsedkyně Richterové, která navrhuje změnu možnosti, kam mohou penzijní účastnické fondy investovat, nicméně ona míří na tu konzervativní variantu. Ve společnosti... Respektive penzijní fondy nabízejí další varianty, dynamické, vyvážené. Pokud bychom měli měnit nějakým významným způsobem toto nastavení, které si lidé mohou vybrat, také si to zaslouží odbornější diskusi a připomínkové řízení a neřešit to pozměňovacím návrhem. Proto rozpočtový výbor nepřijal souhlasné stanovisko a přijal nesouhlasné k těmto dvěma pozměňovacím návrhům. Děkuji.

