File: s142005.htm
Anchor: r2
Date: 42. schůze, 11. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. Vážené dámy, vážení pánové, dívám se, že vpravo je úplně prázdno. No, nedivím se, že se to nechce koaličním poslancům poslouchat.
Když pominu to, že na mimořádné schůzi minulý týden pánové Blažek ani Stanjura neodpověděli na drtivou většinu palčivých a legitimních otázek, za posledních několik dní vyplynulo na povrch hned několik dalších nových a závažných porušení pravidel, ke kterým musíme žádat od vlády neodkladné vysvětlení.
Česká kryptoměnová asociace upozornila na závažná pochybení státu, který podle ní porušil evropské nařízení o kryptoaktivech i vlastní zákony proti praní špinavých peněz. "Při přijetí miliardového daru stát nesplnil ani ty základní náležitosti, jimiž se musí řídit každý subjekt, který podléhá evropskému nařízení či zákonu o praní špinavých peněz," uvedla doslova asociace.
Česká kryptoměnová asociace pak připomněla čtyři základní kroky, které mají být standardem při přijímání kryptoměn, ať už v soukromém, nebo veřejném sektoru: ověření identity, posouzení politické exponovanosti, analýza původních prostředků a vyhodnocení ekonomické logiky. "V případě podezřelých okolností nebo neobvykle vysoké částky má následovat hlášení Finančnímu analytickému úřadu ," dodala asociace ve zprávě - v tiskové zprávě.
Další neuvěřitelnou oblastí, kde ministerstva vedená prominenty ODS postupovala naprosto nepochopitelně, bylo angažmá soudního znalce Jiřího Bergera. Tento znalec, který měl dohlédnout na převod bitcoinů státu, ale místo toho nenašel bitcoiny za 9 miliard, byl ve skutečnosti najat a placen advokátem trestance Jiřikovského. Ano, znalec, který měl být pojistkou, že převod bitcoinů na stát proběhne v pořádku a že dárce při něm stát nepodvede, byl angažován dárcem, nikoliv státem.
Samostatnou kapitolou je pak osoba tohoto znalce a jeho historické propojení na klíčového aktéra celého skandálu Zbyňka Stanjuru. Tento soudní znalec, jehož nález měl být naprosto nevýhodný pro stát, ale naprosto skvělý pro trestance a drogového dealera na druhé straně, je totiž od 8. dubna 2022 v seznamu poradních orgánů ministra financí, konkrétně jeho firma e-FRACTAL, s. r. o., jejímž je stoprocentním vlastníkem a jednatelem. Ano, na tom Ministerstvu financí, které podle slov Pavla Blažka pro podcast Info.cz jeho lidem tohoto znalce doporučil. Bude velmi zajímavé dostat odpovědi na dotazy k plnění, které Jiří Berger pro Stanjurův úřad už čtvrtým rokem vykonává. Patrně se osvědčil, když ho Stanjurovi lidé neváhali doporučit, aby ohlídal zájmy České republiky v této miliardové transakci.
Poslechněte si, na co mi ministr Stanjura už od minulého týdne dluží odpovědi, a to podle § 11 zákona o jednacím řádu Poslanecké sněmovny. Přečtu to raději nahlas a veřejně, abyste sami, včetně poslanců hnutí STAN, mohli posoudit, zda je odpověď skutečně tak časově náročná:
"Vážený pane ministře" - píši ministru Stanjurovi - "obracím se na vás ve věci smluvního vztahu mezi Ministerstvem financí a společností e-FRACTAL, s. r. o. Dovoluji si požádat o poskytnutí specifikace všech konkrétních plnění, která byla této společnosti ze strany Ministerstva financí zadána a která společnost realizovala od počátku smluvního vztahu až do současnosti. Ze zaslané specifikace by mělo být patrné, jaké konkrétní činnosti společnost pro Ministerstvo financí vykonala. Zároveň prosím o informaci, která konkrétní osoba včetně uvedení její pracovní pozice je na straně Ministerstva financí odpovědná za zadávání a přejímání těchto plnění. Dále si dovoluji požádat o informace k výběru dodavatele, to je, na základě jakého postupu byla uzavřena smlouva s uvedenou společností, včetně informace, zda se uskutečnilo výběrové řízení, a pokud ano, jaké bylo personální složení výběrové komise. Děkuji za poskytnutí požadovaných informací v co nejkratší lhůtě. S pozdravem Alena Schillerová." ***
