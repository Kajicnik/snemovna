File: s142018.htm
Anchor: r2
Date: 42. schůze, 11. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážený pane místopředsedo. Vážené kolegyně, vážení kolegové, já bych tedy si dovolil přerušit ten blok vystoupení kolegů z ANO a SPD a vystoupit za nás, za Pirátskou stranu, za náš klub, kteří jsme jako první otevřeli kauzu ministra spravedlnosti, pana Blažka. Domnívám se, že to není pouze kauza ministra Blažka, ale je to kauza i ministra financí Stanjury. Vláda nám tady jednoznačně dluží odpovědi v té takzvané bitcoinové aféře.
Pojďme si to zrekapitulovat. My tady máme situaci, kdy tunelář a drogový dealer ukradl bitcoiny za tři až jedenáct miliard korun z drogového tržiště. Tento člověk přijde na Ministerstvo spravedlnosti - už byl pravomocně odsouzen za vykradení jiného nelegálního tržiště - a řekne, že když dostane zpátky počítače, které obsahují zaheslované přístupy, tak že dá České republice miliardu. Pak se to zázračně stane, soud mu vrátí ty počítače. Soud neví, že ten dealer má ta hesla, protože ten tunelář tvrdí, že hesla zapomněl, a tu informaci, že ta hesla má, mají k dispozici dva politici české vlády, a to ministr Blažek a ministr Stanjura. Poslední část toho dějství, toho příběhu, spočívá v tom, že ten tunelář mizí s miliardami na svých bitcoinových peněženkách do Asie a tam se pokouší je vyprat přes neregulované směnárny.
Podstata této kauzy spočívá v tom, že tito dva politici - pan Blažek a pan Stanjura - neudělali to, co by udělal každý rozumný člověk, čili nešli na policii oznámit tuto závažnou činnost, toto podezření, tyto informace, aby si to mohla policie pospojovat a konat, protože to se nestává opravdu každý den, že by za vámi přišel někdo a říkal, že vám daruje miliardu, a současně šlo o odsouzeného - pravomocně odsouzeného tedy - tuneláře a vy jste to věděli. Tím, že to neoznámili policii, tak znemožnili policii zabavit až těch deset miliard korun. Deset miliard korun je ta částka, která ušla České republice, čili není to tak, že by tady stát jenom vydělal na té kauze, ale stát selhal ve své základní povinnosti zajišťovat zločincům výnosy z trestné činnosti a ty využívat pro potřeby státu, tak jak to podle zákona má fungovat. Deset miliard korun, představte si jenom, co by za to mohlo být: 2 500 bytů, 20 magnetických rezonancí do nemocnic, mohli bychom zafinancovat léčbu pro 2 000 nemocných dětí, na které se dneska skládají sbírky lidí na internetu, mohli bychom z toho financovat celé naše vězeňství po dobu jednoho roku, anebo bychom to zkrátka mohli dát na snížení státního dluhu, protože těch deset miliard už je poměrně velká částka. ***
