File: s142038.htm
Anchor: r10
Date: 42. schůze, 11. června 2025
Speaker: Ministr pro vědu, výzkum a inovace ČR Marek Ženíšek

Speech:
Ministr pro vědu, výzkum a inovace ČR Marek Ženíšek:: Děkuji za slovo, paní předsedkyně. Já se pokusím velmi stručně ty základní body. Chtěl bych především připomenout, že během druhého a třetího čtení proběhla důkladná debata a práce ve výboru pro vědu, vzdělání, kulturu, mládež a tělovýchovu a stejně tak v jeho podvýboru. Bylo vzneseno několik pozměňovacích návrhů, s většinou z nich se ztotožňuji nebo podporuji. Stejně tak byly podpořeny i garančním výborem a doporučeny ke schválení.
Troufnu si říct, že tato spolupráce výrazně přispěla ke zkvalitnění celého zákona. Zmíním ty hlavní nebo mezi ty hlavní pozměňovací návrhy patří zavedení základního rámce pro takzvané sandboxy, zjednodušení definice výzkumného pracovníka bez vazby na veřejné financování, dále pak posunutí účinnosti zákona pro zajištění hladké implementace a různé úpravy k podpoře startupů a spin-off firem, včetně změn zákona o podpoře malých a středních podniků.
Chtěl bych poděkovat z tohoto místa všem, kteří se na této legislativní práci podíleli. Skutečně jsem přesvědčen, že výsledná podoba toho zákona vytváří stabilní základ pro rozvoj znalostní ekonomiky, podpoří přenos výsledků výzkumu do praxe a posílí schopnost České republiky obstát v mezinárodní konkurenci. Děkuji za pozornost.

