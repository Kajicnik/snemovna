File: s142044.htm
Anchor: r2
Date: 42. schůze, 11. června 2025
Speaker: Poslankyně Vladimíra Lesenská

Speech:
Poslankyně Vladimíra Lesenská:: Děkuji za slovo. Já bych jenom velmi krátce shrnula průběh projednávání tohoto zákona, kdy první čtení proběhlo již 17. září loňského roku na naší 112. schůzi. Návrh zákona byl přikázán k projednávání výboru sociálnímu a hospodářskému a lhůta k jeho projednávání byla zkrácena na 30 dní. Garanční výbor pro sociální politiku zákon projednal 25. září loňského roku a hospodářský výbor tento zákon projednal 11. října loňského roku. Ve druhém čtení byl Poslaneckou sněmovnou návrh zákona projednán již 17. prosince na 123. schůzi. Byl podaný jeden pozměňovací návrh a byl zpracován jako tisk 757/4 a rozeslán již v prosinci loňského roku. Výbor pro sociální politiku vydal usnesení garančního výboru, které bylo přijato 16. ledna letošního roku a doručeno poslancům jako sněmovní tisk 757/5. Tolik k projednávání zákona jako takového.
Já bych v rámci rozpravy konstatovala jednu jedinou věc. Máme červen, to znamená od druhého do třetího čtení uplynul půlrok, takže úplně nejzajímavější zákon to pro tuto Sněmovnu nebyl. Nicméně díky úrazovému pojištění zaměstnanců odchází z tohoto systému zpět do rozpočtu průměrně ročně dvě až pět miliard korun, a to bez jakéhokoliv vázání účelu. Myslím si, že úrazové pojištění a vůbec systém BOZP a rehabilitací by si zasloužil, aby tyto peníze vrácené do rozpočtu byly pro příště -⁠⁠⁠⁠⁠⁠ a snad se to třeba v příštím volebním období povede -⁠⁠⁠⁠⁠⁠ účelově vázány pro prevenci pracovních úrazů a rehabilitace jako takové všeobecně. Mluví se tady už mnoho let o ucelené rehabilitaci, třeba se to někdy povede. Tolik moje vystoupení.

