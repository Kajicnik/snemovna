File: s142040.htm
Anchor: r4
Date: 42. schůze, 11. června 2025
Speaker: Poslanec Jan Kuchař

Speech:
Poslanec Jan Kuchař:: Vážená paní předsedkyně, vážený pane ministře, dámy a pánové, já jsem stejně jako pan Rais pojal ty dva body 4 a 5, to znamená sněmovní tisk 885 a 886, jako siamská dvojčata, tudíž budu mluvit k oběma těmto tiskům.
V první řadě chci poděkovat panu ministrovi i za jeho úvodní slovo, že některé pozměňovací návrhy opravdu dodaly kvalitu. (Jako) jedny z prvních jmenoval regulatorní sandboxy, které jsme navrhovali podle německého systému. Je to v podstatě projekt kontrolovaného testovacího prostředí, který je časově omezený, který umožňuje testování inovativních technologií produktů a služeb v reálném prostředí tak, aby se usnadnil vývoj nebo standardizace inovativních technologií produktů nebo služeb. To je základ toho, abychom mohli vědcům, vývojářům, lidem tohoto ražení v České republice usnadnit život v reálném provozu, to znamená implementaci těch jejich vynálezů a vývojářských výsledků do reálného provozu.
Já jsem velmi rád, že jak podvýbor pro vědu a vysoké školy zaujal kladné stanovisko k regulatorním sandboxům, tak následně výbor pro vědu, vzdělávání, kulturu, mládež a tělovýchovu přijal ten regulatorní sandbox, ten návrh, jako za svůj výborový, což je skvělá zpráva. Do zákona o výzkumu, vývoji a inovacích bude implementován regulatorní sandbox, pokud schválíme tento zákon.
Co je ale problémem této záležitosti, je, že tak jak jsem na začátku říkal, když jsme psali tento návrh, tak jsme vycházeli vlastně z německého systému, kde definujete, co znamená regulatorní sandbox, jakým způsobem je možné zavést tu inovaci do reálného provozu, kdo bude schvalovat vlastně výjimku pro používání nějakých inovativních technologií a záležitostí v reálném provozu, a to bude vždy ale rezort, jako je třeba rezort průmyslu, rezort dopravy. Já jsem byl moc rád, že vlastně Ministerstvo průmyslu přišlo hned následně se svým názorem a návrhem a my jsme ho zapracovali v podstatě do pozměňovacího návrhu, který je potom propsán v tisku 886. Ten už se s tak kladným stanoviskem nesetkal a to mě mrzí, protože v podstatě je to první vlaštovka implementace toho, co zavádíme do vědy a výzkumu, to znamená, jedná se o zařazení do zákona, takzvaného energetického zákona, to jest vlastně v rezortu Ministerstva průmyslu. Tam se jedná o vytvoření kontrolovaného testovacího prostředí - takzvaného regulatorního sandboxu - pro testování inovativních technologií, výrobků nebo služeb v oblasti elektroenergetiky, plynárenství a teplárenství. Možné na základě zřízení projektu kontrolovaného testovacího prostředí ve smyslu právě toho § 63 zákona o výzkumu, vývoji, inovacích a transferu znalostí. Tady bohužel je neutrální stanovisko.
Já jsem doufal a uvedu to na příkladu, že první, kdo se toho chopí, bude Ministerstvo dopravy. Tam se nám nepovedlo dojít právě k pozměňovacímu návrhu do těch souvisejících předpisů zákona o vědě a výzkumu, kde jsme chtěli, aby bylo možné v podstatě začít využívat autonomních technologií v řízení a dalších věcí. My se teďka snažíme vlastně v Karlovarském kraji vytvořit prostředí pro autonomní řízení tak, jak jsou dělána prostředí přímo na testovacích polygonech, abychom byli schopni vlastně s těmi technologiemi vyrazit do reálného prostředí. Tady uvedu jednu takovou veselou historku právě z Ministerstva dopravy, kde jsme začali řešit: No jo, ale jak my to zavedeme v podstatě jako výjimku, když máme v zákoně, že řidič nesmí pít alkohol a musí být připoután? No, ale autonomní auta jezdí bez řidiče. To je prostě přesně to, co je nepochopeno vlastně z toho sandboxu jako takového v zákoně o výzkumu a vývoji, kdy my musíme v podstatě nadhlédnout nad současnou legislativu a dát jasný testovací rámec pro určité období, pro určitou technologii. ***
