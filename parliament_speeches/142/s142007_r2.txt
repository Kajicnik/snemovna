File: s142007.htm
Anchor: r2
Date: 42. schůze, 11. června 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, Fialova vláda a ministr vnitra Vít Rakušan se včera večer sešli a my jsme očekávali, že vyvodí nějakou odpovědnost za to, že Fialova vláda tady pere špinavé peníze od nějakých mafiánů a od drogových dealerů, a ukázalo se, že v tom jedou všichni, že vzájemně je to jedna parta, že se vzájemně drží u koryta a vůbec žádnou odpovědnost a nějakou sebereflexi vyvodit nechtějí.
Přitom se objevily další znepokojující informace a v prvé řadě se objevil tento e-mail (Ukazuje.) z 13. prosince, kdy v podstatě pracovnice Ministerstva spravedlnosti adresuje e-mail vrchnímu řediteli Michalu Fraňkovi a náměstkovi ministra spravedlnosti za hnutí STAN Karlu Dvořákovi. Předmět e-mailu je pan Titz, což je advokát toho trestně odsouzeného kriminálníka a drogového dealera Jiřikovského. A ještě je tady poznámka, že to má vysokou důležitost. Tady se píše zásadní věta, ostatně ono to má pouze dvě věty, ten e-mail: "Vážený pane náměstku, vážený pane vrchní řediteli, dovoluji si Vám pro ušetření času zaslat spěchavou žádost, kterou pan ministr zmiňoval na poradě vedení. Ve spisové službě je písemnost přidělena na pana náměstka ministra Dvořáka. Moc děkuji za spolupráci. Martina."
Takže je zcela zřejmé, že o celé záležitosti nejenom že věděl náměstek Dvořák za hnutí STAN, ale zároveň se celá záležitost probírala na poradě vedení ministerstva. To znamená, to je skutečně závažný moment, další závažný moment. To znamená, celé vedení Ministerstva spravedlnosti o tom, že chtějí přijmout dar, tu miliardu, že chtějí přijmout dar od odsouzeného kriminálníka s drogami, tak o tom vědělo celé ministerstvo včetně vedení hnutí STAN. To znamená, probralo se to na poradě vedení, jak je tady písemně zmiňováno, a následně to měl řešit pan náměstek Dvořák za STAN.
A teď samozřejmě tady mám rozdělovník v ruce a v rozdělovníku je zde napsáno: "Odpovídá se na dotaz JUDr. Kárima Titze" - což je advokát tedy toho Jiřikovského - a v referátníku "schváleno" je tady napsáno, v referátníku "schváleno" náměstkem ministra Daňhelem a náměstkem ministra Dvořákem dne 8. 12. 2024. To znamená, všichni o tom věděli. Všichni o tom věděli, všichni to řešili, ale nikomu dalšímu to neřekli. Neřekli to veřejnosti, neřekli to opozici, neřekli to ani médiím, neřekli to prostě nikomu.
Takže z tohoto e-mailu - a já bych chtěl vyzvat i novináře, protože tady ten e-mail lítá po internetu, tak aby ověřili, zda je to pravda, což zatím to nikdo nevyvrátil, a je z tohohle toho zcela jasné, že po poradě vedení ministerstva, jehož je součástí nejenom ODS a koalice SPOLU, ale součástí vedení ministerstva je i hnutí STAN a má tam náměstka ministra, tak že na to a) spěchali, probrali to na vedení a pak to řešili.
To znamená, já si myslím, že skutečně by měl podat demisi a odstoupit nejenom ministr Blažek, ale také náměstek za hnutí STAN. STAN se teďka tváří jako by nic, ale není to pravda. Jsou toho plnou součástí. Všichni o tom věděli. Všichni o tom věděli a teď se vzájemně kryjí. ***
