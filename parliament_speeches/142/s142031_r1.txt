File: s142031.htm
Anchor: r1
Date: 42. schůze, 11. června 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji, vážený pane místopředsedo. Kolegyně, kolegové, páni ministři - dneska jich tu máme nějak moc, ale... Já jsem ráda, že je tu víc než jeden ministr, nicméně chybí mi tu hlavní ministr. Chybí mi tu zástupce ministerstva, které tento poslanecký návrh připravovalo. Chybí mi ministr vnitra Vít Rakušan. A proč? Protože tato slátanina se zabývá tolika zákony, kdy pejsek s kočičkou vařili dort a strčili - ještě chceme změnit správní řád, ještě chceme změnit zákon o matrikách, ještě chceme změnit tohle, ještě chceme změnit tohle - a strčíme to našim koaličním poslancům. Proto se domnívám, že by tady měl být. Já už jsem o to žádala i ve druhém čtení, ve třetím čtení, teď opakovaně, protože se domnívám - nechci se dotknout kolegů, kteří jsou zástupci navrhovatelů - že jsou otázky, na které prostě nemůžou odpovědět, protože to psalo ministerstvo, a nejsou tak do detailu seznámeni s tím, co vlastně ministerstvo zamýšlelo. Domnívám se, že je to velmi nevhodné a bývá obvyklé, aby u takovýchto zákonů byl zástupce navrhovatele. Chápu, zákonu jste učinili zadost, jednacímu řádu Sněmovny, protože je to poslanecký návrh, ale skutečný navrhovatel - ministr vnitra - tady, dámy a pánové, chybí. Možná řeší pomocí šifrovaného telefonu s kolegou Dvořákem, zda věděli, či nevěděli o bitcoinech. Jinak si to nedokážou vysvětlit. Takže k věci... (Kolem řečnického pultu prochází ministr Výborný a mimo mikrofon sděluje, že ministr Rakušan je na Radě ministrů.)
Dobře, děkuju panu ministrovi. Je na Radě ministrů, ale minule tu taky nebyl. On tu není skoro nikdy, takže... Souhlasím, dneska má důvod tu nebýt.
Společenství obcí může být svěřen výkon státní správy, kolegyně, kolegové, dle tohoto návrhu zákona. V důvodové zprávě navrhovatel říká, že chce, aby obce spolupracovaly. Proti tomu nelze nic namítat. Ale výkon státní správy, spolupráce obcí... Já nevím, jak to jde úplně dohromady. Já chápu, že se vám nepodařilo přesvědčit obce, aby se slučovaly, že to je takový způsob... Ano, ať na úrovni samosprávy spolupracují, to je legitimní, v pořádku, ale abychom dělali guláš v přeneseném výkonu státní správy, to se, prosím vás, na mě nezlobte. Jednou to bude dělat jedničková obec, jednou trojková obec, kdo to bude dělat příště? Mimo jiné, ve stanovisku vlády máte uvedeno, že chybí nějaký, s prominutím, seznam obcí, kdo co bude dělat. Protože ten občan přijde na obec, která to má dělat, a najednou to bude dělat nějaké společenství obcí. Bude to dělat jak dlouho? Dva roky, tři roky... Potom se to vrátí na obec. Toto opravdu je velmi zvláštní.
Já se totiž domnívám, že vlastně je taková zástěrka na to, jak některým obcím přidat peníze, celý tento zákon, protože vy říkáte: ano, že se jim svěří finanční prostředky. Ministerstvo vnitra se mnou komunikovalo, vysvětlovalo mi to. No fajn, ale v důvodové zprávě nic vysvětleno není, ale v zákoně je, že se jim na to dají prachy. Tak potom jak budou vypadat státní rozpočty a podobně? O tom hovoří jeden z mých pozměňovacích návrhů. Na co máme rozpočtové určení daní, když tady máme najednou, takže jim... Když ty obce chtějí spolupracovat na výkonu přenesené působnosti, ať dostávají peníze a ty pak na ten přenesený výkon dají, ať vědí, že to něco stojí.
Tam není zajištěno žádným způsobem, že nebude docházet k dvojímu plnění, že ty obce nedostanou peníze, tak jak každá obec, a potom ještě společenství obcí. Tomu není tímto zákonem zamezeno, prosím vás. Není a může mi někdo telefonicky vysvětlovat, jak chce, co chce, není tomu zamezeno. Ten zákon to ve své podstatě umožňuje. To je docela velký problém.
Nyní k tomu... Nepochopila jsem, kolegové, kolegyně z koalice, proč jste tento zákon dali jako první. Asi se u něj zasekneme. Říkám to za sebe, ne za náš klub, za sebe. Nevím, proč jste to dali jako první. Vy jste se vykašlali na novelu soudního řádu správního, který byl projednán s justicí, se všemi aktéry, reflektoval dlouhodobou praxi a opravy, které potřebuje soudní řád správní. Leží to tu dost dlouho, na to jste se vykašlali a třetinu toho dáváte jako pozměňovací návrh k jinému zákonu, no protože to spěchá. To já chápu. Tady poslanecký návrh zákona, který rozmělňuje nějakým způsobem přenesený výkon, který navíc umožňuje kravál v noci a podobně - o tom budou hovořit další kolegové - se snažíte předřadit. Já nechápu proč. Já jsem se sice ptala, dostala jsem určitou odpověď, ale stejně nechápu, když jsou tady důležitější a zajímavější zákony pro to, aby mohla tato republika fungovat.
Ještě chci říct, že vzhledem k tomu, že je to pelmel různých zákonů, různých změn, tak, vážený pane předsedající, upozorňuji, že teď dávám návrh, potom který se musí hlasovat, dávám návrh na vrácení do druhého čtení. Ten koktejl zákonů si vyžaduje ještě další pozměňovací návrhy, protože přece jenom to člověk nestihl, to množství zákonů celé prostudovat, byť to bylo i v ústavně-právním výboru. Domnívám se, že je třeba se tímto zákonem dále zabývat.
Nyní se vrátím k tomu, u čeho jsem byla přerušena minule, když jsme to projednávali, a to je stanovisko vlády. Vážené kolegyně, kolegové z koalice, víte, jaké je stanovisko vlády? Neutrální. Víte, že vůbec není úplně příznivé pro tento zákon, který tady tlačíte na sílu, snažíte se poslanecký návrh zákona protlačit? Není příznivé. Protože se domnívám, že s ním nejste seznámeni, já jsem minule skončila sice u nějakého bodu, ale protože opakování je matka moudrosti a zjevně teď tady mám větší účast, tak si dovolím citovat toto stanovisko vlády a vždycky k němu něco uvést.
Kolegyně, kolegové, ještě jedna věc. Neprošlo to připomínkovým řízením. To jste si asi vědomi, když to je poslanecký návrh zákona. Já se vrátím k tisku 777, soudní řád správní. Ten prošel, tam byla shoda odborné veřejnosti a tento zákon tu nemáme. Místo toho tu máme zákon, který neprošel připomínkovým řízením.
Takže "Stanovisko vlády k návrhu poslanců Tomáše Dubského, Milady Voborské, Martiny Ochodnické, Jiřího Havránka a Jiřího Carbola na vydání zákona, kterým se mění zákon č. 128/2000 Sb., o obcích, obecní zřízení, ve znění pozdějších předpisů, a další zákony v souvislosti s podporou spolupráce obcí, sněmovní tisk 845.
Vláda na své schůzi dne 4. prosince 2024 projednala a posoudila návrh zákona, kterým se mění zákon (č.) 128/2000 Sb., o obcích, obecní zřízení, ve znění pozdějších předpisů, a další zákony v souvislosti s podporou spolupráce obcí, sněmovní tisk číslo 845, a zaujala k němu neutrální stanovisko.
Vláda v obecné rovině podporuje změny reagující na potřeby obecních samospráv a v zásadě se ztotožňuje také s dalšími navrhovanými změnami týkajícími se obcí a veřejné správy, které vycházejí z poznatků praxe a které by mohly vést k modernizaci a zefektivnění správních postupů a snížení administrativní zátěže na straně úřadů i adresátů veřejné správy. Na druhou stranu by však vzhledem k rozsahu navrhované právní úpravy a jejím možným dopadům vláda považovala za vhodnější, aby návrh zákona prošel na úrovni vlády standardním připomínkovým řízením, aby se k němu mohly vyjádřit všechny dotčené subjekty a problematika byla důkladně zvážena a prodiskutována. Při dalším projednávání předloženého návrhu zákona by se měla diskuse týkat zejména těchto oblastí..."
Dovolím si přerušit citaci. Dámy a pánové, já se ztotožňuji se stanoviskem vlády. Mělo to být zváženo, prodiskutováno a mělo to projít připomínkovým řízením. Ejhle, opozice souhlasí s vládou, alespoň v tomhletom. Mělo to projít připomínkovým řízením. Proč ne? Proč tady se neustále dostáváme k tomu, že ministerstva píšou zákony, které potom dávají svým poslancům koaličním, jenom proto, aby se vyhnuly připomínkovým řízením? Proč? Takhle se opravdu legislativa nedělá. My nemáme k dispozici ministerskou legislativu, my nemůžeme naše návrhy dávat do připomínkového řízení jako opozice, ale vy tu možnost máte. Proč ji nevyužíváte? Proč nevyužíváte odborníků, aby se dělala kvalitní legislativa? Domníváte se, že čím více zákonů, tím je to kvalitnější legislativa? No, ani náhodou.
Já souhlasím s jedním dlouholetým poslancem, který říká: Čím méně Sněmovna pracuje, tím je lépe. Neříká to v tomto volebním období, to můžu říct, že ne, ale nicméně souhlasím s tím, že množství zákonů neznamená, že jsou všechny kvalitní. ***
