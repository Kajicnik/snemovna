File: s142029.htm
Anchor: r2
Date: 42. schůze, 11. června 2025
Speaker: Poslanec Radim Fiala

Speech:
Poslanec Radim Fiala:: Děkuji za slovo. Vážené kolegyně, kolegové, jsem rád, že to tady pan kolega Babiš zmínil, tu Karlu Maříkovou včera v Interview 24. Když jsem tam byl naposled... Já vám řeknu svůj příběh s pořadem ČT24, Interview 24. Já jsem tam byl naposled... Já si myslím, že to bude tak osm let. Tenkrát jsem přišel, sedl jsem si na lavičku před studio a vyšel nějaký editor tam z kukaně, do které normální člověk nevidí ani poslanec, a říká: Pane poslanče, já vám fandím. Nechoďte sem, oni jsou na vás tak připraveni. Oni to sbírají, ty informace. Nechoďte sem, nemá to cenu. Za těch osm let už jsem tam opravdu nebyl, protože to nemá smysl. Dokud se objektivita České televize - a zvlášť pořadu Interview 24 - nezmění, tak tam prostě chodit nebudu.
Karle Maříkové blahopřeju za její statečný výkon včera a že nás tak reprezentovala, že se nedala prostě zahnat do kouta, ani v takové nerovné verbální soutěži. Takže, Karlo, díky.
Pojďme dál. Byla tady dneska zmíněna kauza s bitcoiny. Nese mafiánské znaky, podporujeme vyjádření nedůvěry Fialově vládě. To tady hovořím teď samozřejmě za SPD. Kauza s bitcoiny ve výši minimálně jedné miliardy korun, které Ministerstvu spravedlnosti daroval člověk odsouzený za nelegální obchody s drogami a zbraněmi, nese mafiánské znaky. Pan kolega Babiš se tady podivoval nad tím, jak to, že nebyl ten člověk ještě zatčen.
No nebyl, pane kolego, prostřednictvím předsedajícího, protože by mohl říct něco, co možná ani policie nechce vědět nebo NCOZ. To je evidentní.
O víkendu se objevily další znepokojující informace, že o celé transakci měl informace nejen ministr spravedlnosti Pavel Blažek, ministr financí Zbyněk Stanjura, premiér Petr Fiala - všichni z ODS - ale minimálně od loňského prosince také zástupce hnutí STAN na Ministerstvu spravedlnosti a politický náměstek a místopředseda hnutí - místopředseda hnutí - STAN, Karel Dvořák. Pamatujete si, jak tady Vít Rakušan říkal: My nikdy, nic jsme nevěděli, nic o tom nevíme, nás se to netýká a chceme, aby tam Karel Dvořák zůstal, aby to všecko... Teď si domyslete, co chci říct. Je tedy evidentní, že přední politici obou vládních uskupení mají snahu o legalizaci výnosů z trestné činnosti, a to jak v kauze s bitcoiny, tak v kauze Dozimetr.
Já se chci zeptat: Co je vlastně s kauzou Dozimetr? Nikdo nic neví. Co je s kauzou Kampelička? Kde jsou obránci demokracie, Milion chvilek? Kde jsou Transparency International? Kde je Hlídač státu? Kde jsou různí ti psi, kteří hlídají demokracii v této zemi? Jak to, že nejsou stotisícové demonstrace na Václavském náměstí a nevykřikují jméno premiéra Fialy a ministra vnitra Rakušana, aby odstoupili ze svých funkcí? Kde jsou? Kde jsou? Nebo to je všechno v pořádku podle nich?
Podle našeho názoru je nade vši pochybnost, že účast těchto osob ve vládě... že se tato vláda přidala na stranu zločinu. Jmenování místopředsedkyně ODS, Evy Decroix, do funkce ministryně spravedlnosti místo Pavla Blažka je pouze snaha premiéra Fialy celou záležitost takzvaně zamést pod koberec a nepřijmout osobní odpovědnost za stávající vládní krizi. I já jsem dostal dopis na to, abych se zúčastnil výběru a jmenování nějakého koordinátora na Ministerstvu spravedlnosti - prý by měl vrátit důvěru občanů v Ministerstvo spravedlnosti, ve stát a ve státní instituce - koordinátora, kterého bude řídit ministryně za ODS. Tak to asi prostě nepůjde, já na to teď do 12 hodin mám odpovědět, tak snad to stihnu. Odpovím na to: Na žádnou schůzku hnutí SPD nepůjde, protože je to jenom snaha o to, aby mohla vláda říct: Dívejte se, my jsme se ptali opozice, opozice nám pomáhala vybírat, opozice v tom je taky. Nic takového neuděláme, my s touto vládou nechceme mít nic společného. Rezort spravedlnosti podle mě nemůže řídit další politik z ODS.
Tato bezprecedentní skandální záležitost otřásá důvěrou občanů v transparentnost, nestrannost a důvěryhodnost institucí právního státu, zejména pokud se jedná o ústřední orgán státní správy zaštiťující výkon spravedlnosti. Takže jak už jsem říkal v jednom ze svých projevů, spravedlnost se v České republice měří Dozimetrem a jednotkou spravedlnosti se stává jeden bitcoin. Celou záležitost je potřeba vyšetřit nezávislými orgány činnými v trestním řízení a naprosto nezbytná je demise vlády Petra Fialy.
Zároveň plně podporujeme svolání mimořádné schůze Poslanecké sněmovny, na které by se hlasovalo o vyjádření nedůvěry vládě Petra Fialy. Bude v úterý, hnutí SPD tady bude v plném počtu a budeme hlasovat pro návrh nedůvěry vládě Petra Fialy.
Mám tady ještě jedno velmi zajímavé téma, na které jsem včera, když jsem byl v Pardubicích, zapomněl občanům říct, ale slibuju, že už na žádném dalším jarmarku na to nezapomenu, protože je to znovu útok na naše peněženky. Kvůli Evropské unii a Fialově vládě se mají extrémně zdražit benzin a nafta, vytápění plynem a uhlím. Prosazujeme odstoupení od emisních povolenek, to znamená, odstoupení od Pařížské klimatické dohody a odstoupení i od Green Dealu Evropské unie, protože nás to vede do pekel. V minulých dnech bylo zahájeno obchodování s kontrakty na nové emisní povolenky Evropské unie, takzvané ETS 2, které jsou určené pro osobní dopravu a vytápění domácností. Evropská energetická burza v Lipsku zahájí obchodování s těmito povolenkami 7. července. Jejich cena se zatím pohybuje okolo 80 eur za tunu emisí oxidu uhličitého, zatímco Evropská unie mylně předpokládala, že to bude jen 45 eur. ***
