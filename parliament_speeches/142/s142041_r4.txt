File: s142041.htm
Anchor: r4
Date: 42. schůze, 11. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Děkuji. Vážené kolegyně, vážení kolegové, vážený pane ministře, i stručné stanovisko za Piráty s tím, že my považujeme za důležité, aby se modernizovala ta legislativní úprava, která se týká výzkumu, vývoje a inovací, protože to je jeden z tahounů moderní ekonomiky. Jsme rádi, že došlo na hlasování tohoto návrhu zákona.
My si myslíme, že jako Česko máme opravdu na víc, máme k tomu celý ekonomický plán, jak posunout republiku dopředu, jak rozpohybovat Česko. Víme, že právě transfer z výzkumu do toho praktického uplatnění, do praxe je nezbytnou součástí pro 21. století, takže tenhle zákon podpořit chceme a podpoříme.
Když se bavím s okruhem známých a blízkých, kteří ve vědě a výzkumu pracují - protože sama jsem původně začínala v téhle sféře a opravdu se spoustou těch lidí se dodneška stýkám - tak co je dneska důležitou hrozbou, která dosud nebyla pořádně legislativně uchopena, je nějaké řízení rizik. Já bych tedy ráda na základě případů, které se staly, na základě případů, kdy člověk, který dělá výzkum v oblasti, která má dvojí užití - může mít užití jak průmyslové, tak vojenské - je pozván třeba na konferenci do Číny, všechno je tam plně hrazeno a nikomu to nepřijde divné, tak na takovéhle věci se máme stát citlivějšími. Tohle je i také, alespoň zčásti, součástí tohoto návrhu. Potřebujeme zabraňovat zneužití výsledků našeho výzkumu a současně posilovat ten přenos z výzkumu, z teorie do praxe.
Druhý aspekt, který považuju za hodný zvýraznění a pochvaly, je ta podpora výzkumníků, kteří jsou rodiči malých dětí. Samozřejmě týká se to zejména žen, vědkyň, a je to taky přesně ten moment, kde u spousty lidí, dochází - když jsou činní v akademické sféře a ve výzkumu - k poznání, že prostě pro ty, kdo mají děti, je ta situace nepoměrně těžší. Grant nepočká, je to opravdu velice obtížné, s malými dětmi jezdit na mezinárodní konference, opravdu není snadné skloubit rodičovství a profesi právě v akademii, kdy to, jak nastartujete ten svůj růst a řekněme i odbornou pověst v raných fázích kariéry, je to obzvlášť velká brzda. Takže jsem ráda, že tam je definovaný ten výzkumník, respektive výzkumnice, v rané fázi kariéry. Považuju za užitečné, že se o tomto tématu normálně věcně mluví, bude možnost normální věcné podpory rodičů malých dětí.
Dovolím si závěrem osobní poznámku. Já když jsem sama na takové mezinárodní konferenci s malým dítětem byla, tak nebylo jiné řešení, než aby mně prostě během mého příspěvku to dítě hlídala kolegyně. To je přesně věc, která je možná, když je extrémně vstřícné prostředí, ale není v pořádku. Jsem ráda, že to tímto systémově měníte.
Současně říkám, že ten transfer se nestane sám a podpora praxe bude muset být ještě mnohem širší, aby skutečně nejenom přes ty sandboxy - nejenom přes ta pískoviště, v kterých bude možné spoustu věcí vyzkoušet - ale i přes další nástroje se opravdu povedlo, abychom jako Česko se dostali do té první ligy, na kterou ekonomicky máme, a aby výzkum nezůstával často v té rovině teoretické, ale přenesl se do toho, co je užitečné a přináší výsledky lidem a nakonec i celému hospodářství. Děkuju.

