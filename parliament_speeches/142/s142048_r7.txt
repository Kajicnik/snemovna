File: s142048.htm
Anchor: r7
Date: 42. schůze, 11. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Já se chci ještě jednou optat na tuto naprosto jaksi nepochopitelnou nesrovnalost tady zástupců koalice, kteří tento návrh předložili. Máme 13. června, ten návrh na odvolání je z 2. června. Proč najednou zničehonic chcete Václava Vislouse z té dozorčí rady odvolat? Co se stalo? Celé měsíce tam normálně jako zástupce opozice fungoval, pracoval a jednal -⁠⁠⁠⁠⁠⁠ a co je klíčové pro nás -⁠⁠⁠⁠⁠⁠ kontroloval ty peníze, které plynou - jsou to desítky miliard - přes tento fond, a proto nám na tom velmi záleží.
Piráti jsou jediná strana bez korupčních kauz. Každý týden se v novinách objeví další a další informace o tom, ve třech krajích zasahuje NCOZ, Národní centrála proti organizovanému zločinu. To vypadá, že je spíš kauza hnutí ANO, potom obrovská bitcoinová aféra, potom další a další informace z krajů od Chomutova přes Moravskoslezský kraj a tak dále. Proto jako Piráti -⁠⁠⁠⁠⁠⁠ protože my žádné korupční skandály nemáme -⁠⁠⁠⁠⁠⁠ chceme hájit zájmy našich voličů, chceme hájit to, aby desítky miliard korun byly investovány co nejlépe. Chceme mít zastoupení v této dozorčí radě tak, jako jsme ho tam měli doposud. Je to dozorčí rada, kontrolní orgán. Jde o obrovské peníze. My jakožto strana bez korupce chceme, aby se ty veřejné prostředky, které dokážeme i díky své kontrole a dohledu ušetřit, mohly potom dostat do výstavby dálnic, železnic a podobně.
Já to tedy shrnu. Jaké je to pravé vysvětlení? Proč vám to stálo za to, 2. června dát návrh na odvolání, když Piráti více než deset měsíců součástí vlády nejsou? Nedává mi to smysl, nerozumím tomu. Ten návrh nebyl vůbec nijak odůvodněn. Proto se tady ptáme a proto chceme vědět, co je ta pravda.

