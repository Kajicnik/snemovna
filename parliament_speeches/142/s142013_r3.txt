File: s142013.htm
Anchor: r3
Date: 42. schůze, 11. června 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Děkuji, pane místopředsedo. Vážené paní poslankyně, vážení páni poslanci, vážená paní ministryně, vážený pane ministře, i já se budu ve svém projevu věnovat téhleté nevídané kauze, ale vezmu ji z trochu jiného úhlu pohledu.
To, že vláda má další skandál nevídaných rozměrů, o tom není nejmenších pochyb. Zjednodušeně řečeno, jsou v tom až po uši, a místo aby pokorně trpělivě vysvětlovali, co vlastně nastalo, kde nastala největší chyba, proč došlo k systémovému selhání, a učinili rázné kroky, na což čeká většina obyvatel, k čemu dochází? Dochází k vymlouvání, zatajuje se řada skutečností, není den, aby ta telenovela neměla nějaké nové a nové příběhy, vzájemně se práskají a poté pochopitelně vše bagatelizují. A to je to, čeho bych se chtěl držet. Korunu tomu dal pan ministr Výborný, který řekl, že lidi zajímá víc bydlení než bitcoiny. No, tak nechme to na těch lidech, oni si to nějakým způsobem vyhodnotí a uvidíme, jak to bude u voleb. ***
