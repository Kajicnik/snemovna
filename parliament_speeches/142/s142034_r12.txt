File: s142034.htm
Anchor: r12
Date: 42. schůze, 11. června 2025
Speaker: Poslankyně Iveta Štefanová

Speech:
Poslankyně Iveta Štefanová:: Děkuji za slovo. Vážené kolegyně, vážení kolegové, dovolte mi, abych zde sdělila stanovisko našeho klubu SPD k návrhu vládních poslanců, který má zavést povinné spoření do penzijních fondů pro lidi, co pracují v těžkých a náročných profesích ve 3. rizikové kategorii, a taky pro jejich zaměstnavatele.
Upřímně, ze strany Fialovy vlády je toto další podraz na tyto zaměstnance. Je jich více než 100 000 a původně jim vláda slíbila, že už od začátku letošního roku budou moct jít do důchodu dřív, a to plnohodnotně, bez krácení. Jenže tenhle slib vláda zrušila na poslední chvíli, a to kvůli návrhu dalších poslanců. Místo toho teď přichází vládní poslanci s nápadem na takzvané předdůchody, ale ne z veřejného systému, nýbrž z povinného spoření u soukromých penzijních fondů. To je obrovský problém. Většině lidí v náročných profesích by to finančně uškodilo. Nejen že by přišli o peníze, ale v budoucnu by navíc měli nižší důchody. Co je nejhorší, na tenhle předdůchod spousta lidí ani nedosáhne, protože by si museli naspořit vysoké stovky tisíc korun. I kdyby se jim to podařilo, dosáhli by v předdůchodu méně, než je dneska minimální mzda. Z toho by profitovaly jen soukromé fondy a jejich majitelé, ne ti obyčejní pracující.
Tenhle návrh je podle nás naprosto asociální a zásadně ho odmítáme. Z tohoto důvodu budeme hlasovat pro návrh na zamítnutí, který tu podala kolegyně Lucie Šafránková. Nepodpoříme ani žádný z pozměňovacích návrhů. My dlouhodobě prosazujeme, aby lidé v náročných profesích ve 3. rizikové kategorii mohli odejít do řádného, dřívějšího a nekráceného starobního důchodu, tak jak jim bylo slíbeno. Děkuji za pozornost.

