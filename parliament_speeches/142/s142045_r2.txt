File: s142045.htm
Anchor: r2
Date: 42. schůze, 11. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážené kolegyně, vážení kolegové. Mně přijde ten návrh poněkud překvapivý, protože tady nezaznělo žádné konkrétní zdůvodnění, proč by náš spolupracovník Václav Vislous měl být odvolán z funkce v dozorčí radě Státního fondu dopravní infrastruktury. Já jsem za celou dobu na něj neslyšel jedinou stížnost.
Chci připomenout, že pan Vislous byl jmenován do dozorčí rady na základě nominace koalice Pirátů a Starostů a na základě toho, že jsme získali ve volbách přes 840 000 hlasů a máme právo se jako strana podílet na kontrole, jak se nakládá s prostředky na dopravní infrastrukturu. Takže mě trochu překvapuje, že teď tady máme návrh na jeho odvolání, který byl zařazen i hlasy kolegů Starostů na program této mimořádné schůze, a že není vůbec žádné zdůvodnění, proč by práva opozice měla být osekána zvlášť v době, kdy se potýkáme s dalšími a dalšími korupčními skandály, ať už jde o nemocnici Motol, úplatky přes 50 milionů korun, ať už jde o skandály v té bitcoinové aféře. Mohli bychom tady zmiňovat další a další věci, nefunkční vojenskou policii a tak dále, kriminální službu. Tímto způsobem v podstatě opozice přichází o možnost kontrolovat, upozorňovat na problémy a domáhat se zjednání nápravy.
Takže mě by opravdu zajímal od kolegů z koalice SPOLU, jaký je ten skutečný důvod odvolání Václava Vislouse, protože podle mých informací při svém fungování v dozorčí radě Státního fondu dopravní infrastruktury vystupoval korektně, nedopustil se žádného problematického jednání. Myslím si, že v případě, že tady padne takovýto návrh na odvolání, tak by tady měl zaznít i důvod.
Samozřejmě, tím se tam jedno místo uvolní a logické je, abychom slyšeli, v čí prospěch se to místo uvolňuje a kdo tedy místo opozičních stran má mít možnost být součástí dozorčí rady SFDI, jestli si tedy to místo rozdělí koaliční strany a jak si představují, že proběhne ještě ta doplňující volba v podmínkách toho, jak projednáváme záležitosti v Poslanecké sněmovně. Tak to jsou všechno věci, na které se domnívám, že by si tady zasloužila Poslanecká sněmovna odpověď.
My jsme tady dneska začínali... Nejenom dneska, ale i před několika dny, ve středu a minulý týden jsme tady projednávali jiné kauzy, kde jsme se ptali na spoustu otázek ohledně bitcoinové aféry, jedné z největších afér v poslední době, a já se tedy ptám, proč je prioritou v takové době odvolat Václava Vislouse z funkce člena dozorčí rady SFDI a není prioritou, aby vláda splnila svůj slib vysvětlit roli Zbyňka Stanjury v bitcoinové aféře, která dneska plní celé... všechny noviny? Nejsou to náhodou špatně poskládané priority? Není to náhodou snaha, aby na hospodaření v gesci vlády bylo méně vidět v situaci, kdy je zřejmé, že naopak je třeba posílit kontrolní mechanismy, protože selhaly v kauze Ministerstva spravedlnosti, Blažka a Stanjury -⁠⁠⁠⁠⁠⁠ bitcoin -⁠⁠⁠⁠⁠⁠ a selhaly v kauze Motol, kde Ministerstvo zdravotnictví mělo kontrolovat státní -⁠⁠⁠⁠⁠⁠ státem zřizované -⁠⁠⁠⁠⁠⁠ nemocnice a ve skutečnosti ten kontrolní systém na Ministerstvu zdravotnictví byl nastaven tak, že nedokázali dělat víc jak jeden audit najednou? Opravdu je toto vhodný okamžik, abychom za této situace odvolávali kolegu Václava Vislouse z dozorčí rady a tím zmenšovali dohled opozice? Co když se objeví nějaká další kauza v oblasti dopravy, kam ostatně za této vlády putuje rekordní množství finančních prostředků? To si myslím, že je krok, který vůbec není šťastný.
Já bych opravdu chtěl poprosit zástupce koalice, navrhovatele, to znamená poslanecké kluby ODS, KDU-ČSL a TOP 09, aby nás seznámily s tím, jaké jsou pravé důvody návrhu na odvolání Václava Vislouse z dozorčí rady. Chtěl bych, aby tady vystoupili i kolegové od Starostů a vysvětlili, proč svým hlasováním umožnili odvolat člověka, kterého tam sami spolunominovali, protože my máme samozřejmě se Starosty uzavřenou koaliční smlouvu, tak nás trochu překvapuje, že -⁠⁠⁠⁠⁠⁠ na základě předvolební koalice pro volby, na základě kterých tady sedíme -⁠⁠⁠⁠⁠⁠ nás samozřejmě trochu překvapuje, že navrhují teď odvolat člověka, kterého tam sami navrhli, v rozporu s tou koaliční smlouvou, který má zajišťovat kontrolu opozicí nad nakládáním s veřejnými penězi.
Já chci odlišit dvě věci. Já plně respektuju právo koalice vládní po odchodu Pirátů provést čistky na pozicích náměstků, kteří jsou jmenováni ministry, na pozicích ve státem zřizovaných firmách, které jsou jmenovány ministrem jako akcionářem nebo v působnosti valné hromady. Tam je to logické, ale v tomto případě jde o funkci, která je jmenována Poslaneckou sněmovnou. Funkci, která má zajišťovat parlamentní kontrolu nad hospodařením s miliardami na dopravu. V té dozorčí radě sedí i kolega za hnutí ANO, Karel Havlíček, který tam je kvůli tomu, aby opozice měla možnost kontrolovat nakládání s těmito penězi. Seděl tam nebo sedí tam stále i Václav Vislous, kterého navrhujete odvolat, a místo něho si tam patrně má sednout nějaký vládní zástupce. To znamená, skutečně dojde ke snížení rozsahu, ve kterém bude Poslanecká sněmovna svými volenými zástupci se podílet na kontrole toho hospodaření. Takže je to vážný krok a domnívám se, že by tady mělo zaznít jasné odůvodnění toho návrhu na odvolání. ***
