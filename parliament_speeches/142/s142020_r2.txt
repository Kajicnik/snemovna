File: s142020.htm
Anchor: r2
Date: 42. schůze, 11. června 2025
Speaker: Poslanec Radek Rozvoral

Speech:
Poslanec Radek Rozvoral:: Děkuji za slovo, pane místopředsedo. Vážené kolegyně, vážení kolegové, vážení členové vlády, o skandální kauze dlouhodobých jednání zástupců státu a vlády s odsouzeným obchodníkem s drogami a jeho právníky, která vyvrcholila miliardovými kšefty s bitcoiny za přímé účasti ministrů, už bylo řečeno i napsáno mnohé, ale opakovaní je matka moudrosti.
Možná ještě důležitější je to, co dosud řečeno a napsáno nebylo, totiž skutečná pravda, syrový a přesný popis toho, co se přesně stalo a kdo za co na straně státu odpovídá. Na to čekáme. Hlavně na to čekají občané, občané České republiky, jejichž jménem zástupci Fialovy vlády často hovoří a proti jejichž zájmům tak často jednají. Zrovna jako teď v kauze bitcoinů. Občané, kteří financují kompletní provoz státu včetně vysokých platů a odměn členů vlády, vysokých státních úředníků, státních zástupců a soudců, si nezaslouží, aby jim premiér a vláda ve věci kšeftování s bitcoiny lhali a aby si z nich dělali veřejně legraci. To je úplné dno politické kultury a my k tomu nebudeme mlčet. Dámy a pánové z vládních lavic, nemáte právo občanům lhát a zesměšňovat je a naši zemi v zahraničí, což právě děláte v přímém přenosu a je to naprostá nehoráznost.
Budu se snažit neopakovat příliš to, co už tady dnes zaznělo, pokusím se shrnout to podstatné a politicky relevantní.
Za prvé, tento brutální skandál, který se každou hodinou rozrůstá a který nemá v moderních dějinách naší země obdoby, nesmí skončit pouhou demisí ministra spravedlnosti Pavla Blažka i proto, že už teď s jistotou víme, že o kšeftech ministra spravedlnosti s drogovým dealerem a provozovatelem ilegálního internetového tržiště dobře věděli minimálně dva další členové vlády za ODS, ministr financí Stanjura a premiér Petr Fiala. Ten podle svých slov celou záležitost pokládal za nějakou zábavnou brněnskou historku ministra Blažka a vůbec se jí nezabýval. Už jen to by byl důvod k demisi předsedy vlády.
Za druhé, je bezpodmínečně nutné, aby byl postup všech ministrů i zainteresovaných státních úředníků a představitelů justice prověřen orgány činnými v trestním řízení. Z toho důvodu nesmí stát v čele Ministerstva spravedlnosti a vnitra lidé jakkoliv spojeni s vládními stranami, natož aby byli členy jejich vedení. To je podmínka nutná, nikoliv však postačující pro to, aby nevznikl ani stín pochybností, že je toto šetření vedeno politicky nezávisle a nestranně, padni, komu padni. V čele těchto rezortů musí do voleb stát všeobecně a napříč politickým spektrem respektované osobnosti, nejlépe s právnickým vzděláním a praxí, nezatížené skandály a aférami.
Vládní kolegové, je strašné, že za tu dobu, co jste ve funkcích, získali exponenti organizovaného zločinu v podstatě volný přístup na ministerstva, do vlády a do nejvyšších politických pater a že část státního aparátu jim v podstatě slouží jako servis, který jim pomáhá otevírat jejich bitcoinové peněženky s miliardami. To je vaše odpovědnost. Někteří představitelé vlády ještě mají tu bohorovnost nebo drzost říkat občanům, že přece není jisté, jestli tyto miliardy pocházely z trestné činnosti a že nejde o praní špinavých peněz. Jistě, kdo chce, může věřit tomu, že dealer drog a prodejce zbraní na darknetu, což je synonymum pro kyberzločin nejhrubšího zrna, našetřil miliardy korun tím, že chodil v Břeclavi, kde bydlí, občas na brigády do skladu, a protože má dobré srdce, rozhodl se o tyto miliardy podělit prostřednictvím Pavla Blažka se státním rozpočtem. Tento vládní přístup potvrzuje, že vláda považuje občany za hlupáky, a to musí skončit. Rovněž hrozné je i to, že ve výrocích představitelů vlády k bitcoinové aféře panují závažné rozpory. To jsem řekl kulantně. Někdo méně slušný by řekl, že někteří ministři přímo lžou.
Dle nezávislých transakčních analýz zveřejněných Radiožurnálem se v elektronické peněžence pana Jiřikovského, který byl odsouzen za závažné zločiny na devět let odnětí svobody, v době jejího otevření na Ministerstvu spravedlnosti nacházely bitcoiny v hodnotě zhruba dvanáct a půl miliardy korun, tedy několikanásobně víc finančních prostředků, než uvádí zástupci tohoto rezortu a vlády, kteří hovoří o částce pouze tři miliardy korun. Kam tedy za asistence státu zmizelo cca deset miliard korun pocházejících z trestné činnosti? Je velice pravděpodobné, že to časem stejně vyplave na povrch, a tak by bylo lepší, kdyby šla vláda s pravdou ven rovnou. K tomu, aby to zjistila, pokud to už neví, měla a má všechny potřebné nástroje k dispozici a k dispozici profesionální bezpečnostní sbory a zpravodajské služby.
Ptám se dále, jak dlouho se dohoda o bitcoinech připravovala? Kdo ji inicioval, kdo ji řídil, kdo všechno z vlády o ní věděl, kdo ji povolil, schválil a tak dále? Věděli o přípravách dohody orgány policie, státního zastupitelství, soudy a tajné služby? Konaly svou povinnost, nebo ne? Informovaly o jejích rizicích zákonné adresáty zpráv tajných služeb? ***
