File: s142048.htm
Anchor: r3
Date: 42. schůze, 11. června 2025
Speaker: Poslanec Ivan Bartoš

Speech:
Poslanec Ivan Bartoš:: Děkuji za slovo. Já už jsem myslel, že paní předsedkyně tady poodhalila budoucího nominanta. Nestalo se tak.
Když jsme u té upřímnosti, vy jste tady zmínila, prostřednictvím paní předsedající, že to je normální, že když opoziční Piráti odešli do opozice, tak se toto děje. Já jsem na začátku slyšel -⁠⁠⁠⁠⁠⁠ už jsem to slyšel od pana Babiše, od pana Juchelky -⁠⁠⁠⁠⁠⁠ o tom, jak tři a půl roku byli Piráti součástí vlády. Piráti byli součástí vlády dva roky a deset měsíců. Piráti se stali opoziční stranou -⁠⁠⁠⁠⁠⁠ tedy lepší opozicí -⁠⁠⁠⁠⁠⁠ kdy? Na podzim loňského roku! Takže to, že se po momentě, kdy je jasná pražská kandidátka a pan Vislous tam má třetí místo, najednou buďto paní Markéta Pekarová Adamová, nebo nevím kdo, rozhodne, že je potřeba učiniti zadobře původnímu návrhu rozdělení stran a koaliční smlouvě, tak mi skutečně nepřijde jako srozumitelné a ve finále ani pravdivé.
Já nemám před sebou programové prohlášení vlády, ale mám takový pocit, že to tam někde je, když tak to ještě později dohledám, kde bylo řečeno, že do těchto funkcí budeme nominovat odborníky, lidi, kteří prostě jsou zodpovědní, kteří v těch funkcích pracují. Myslím, že jsme něco podobného tam dávali, dokonce i do koaliční smlouvy, která se mimo jiné taky po odchodu Pirátů z vlády v této věci neměnila. Když jsem zaznamenal -⁠⁠⁠⁠⁠⁠ a vystupovali jsme proto i na Ká pětce -⁠⁠⁠⁠⁠⁠ když třeba ve večerních hodinách byl pan Půta, který tedy nově už má i ten rozsudek soudu, byl protlačen do ČEZu, do rady, a řada dalších nominací, tak si úplně myslím, když bych postavil vedle sebe lidi, kteří v těch radách historicky nominovaní byli -⁠⁠⁠⁠⁠⁠ ještě poměrně pokoutně, třeba pod jedním nějakým ministrem, i když Jakub tady jasně řekl, že ano, státem ovládané firmy, je to gesce toho daného rezortu, ale uplatňuje se tam ten koaliční poměr -⁠⁠⁠⁠⁠⁠ tak fakt nevím, komu Vašek Vislous vadí, kromě toho, že se tedy stal trojkou na pirátské kandidátce.

