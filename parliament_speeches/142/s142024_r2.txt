File: s142024.htm
Anchor: r2
Date: 42. schůze, 11. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová:: Vážené... Děkuji pěkně, pane předsedající. Vážené kolegyně, vážení kolegové, já nebudu dlouhá, nicméně chci zdůraznit věci, o kterých podle mě se baví ne celá země, ale velká část naší země, která sleduje politické dění. Chci říct, že to stále má jistou cestu ven, ta bitcoinová aféra, která nyní trápí koalici SPOLU. Proč to zde říkám? Protože bude hlasování o nedůvěře vládě a my jako Piráti stále si myslíme, že čtyři měsíce do voleb není třeba uvrhávat zemi do chaosu, ale má to jedno konstruktivní řešení.
Tím řešením ale není zavírat oči a bagatelizovat obrovskou aféru, která směruje peníze k organizovanému zločinu. Je to zkrátka kauza jako Brno. Tím řešením je opravdu dosadit na ty čtyři měsíce do voleb na pozici ministryně nebo ministra spravedlnosti a financí nestranického, nezávislého odborníka nebo odbornici. Stojím tady proto, abych připomněla, že toto je řešení: nezávislý odborník nebo odbornice na těch dvou ministerstvech, která jsou do toho zapletená, na ministerstvu, které celou bitcoinovou aféru připravilo, to je spravedlnost, a na tom, které ji konzultovalo, bylo informováno. Zbyněk Stanjura o všem věděl, a nejenom že nekonal, ale taky vlastně napomáhal tomu praní špinavých peněz, místo aby proti němu bojoval.
Jako Piráti máme na webu nakopnemeto.cz i výzvu, výzvu právě za tyto nestranické nepolitické experty na Ministerstvo spravedlnosti a financí. Znovu opakuji, je pár měsíců před volbami, nedává nám smysl, aby padla celá vláda. Ale pokud ODS a koalice SPOLU nenaleznou cestu, jak skutečně pomoci obnovit důvěru lidí v to, že celá bitcoinová aféra bude řádně prošetřena, tak nám nezbyde nic jiného než pro nedůvěru hlasovat. Tohle je věc, která mě štve. Já bych si přála, aby to tak nebylo, a proto tady dnes ještě jednou stručně vystupuji, abych toto koalici SPOLU a ODS jakožto místopředsedkyně Pirátské strany připomněla. ***
