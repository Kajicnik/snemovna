File: s142036.htm
Anchor: r2
Date: 42. schůze, 11. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní předsedkyně. Dámy a pánové, před sebou máme návrh zákona, který se týká pracovníků a zaměstnanců hlavně pracujících v náročných a často zdraví ohrožujících podmínkách. Jde o skupinu lidí, u nichž ještě před několika měsíci vláda slibovala komplexní řešení v rámci takzvané důchodové reformy. To se ale nenaplnilo.
Namísto systémové úpravy přišel tento samostatný návrh, který je bohužel legislativně i věcně nepřipravený. Návrh vznikal izolovaně, bez dostatečné diskuse s odbornou veřejností a bez spolupráce se zaměstnavateli, kteří již dnes přispívají svým zaměstnancům na penzijní produkty v rámci benefitních programů nebo kolektivních smluv. Tyto systémy často pokrývají i zaměstnance, kteří podle návrhu nově získají povinný příspěvek. Ve výsledku tak nezískají nic navíc. Zákon vůbec nepočítá s tím, že tato praxe už existuje a funguje.
Zásadní výhrady mám i k dopadům návrhu na regiony. Dostupná data ukazují, že například v Moravskoslezském kraji je více než třináctkrát více zaměstnanců ve vybraných rizikových profesích než v Karlovarském kraji. Přesto návrh neobsahuje žádnou analýzu regionálních dopadů. Tyto disproporce se mohou výrazně projevit na trhu práce i v nákladech veřejného sektoru.
Tím se dostávám k dalším nejasnostem. Dodnes nemáme k dispozici informace o věkovém složení dotčených zaměstnanců, o tom, kolik z nich nemá uzavřený žádný penzijní produkt, ani jaký objem nových prostředků získají soukromé penzijní společnosti. Chybí analýza dopadů do veřejných rozpočtů, přestože návrh se týká i více než 16 000 zaměstnanců ve státní správě. Zůstává také otázkou, kdo konkrétně si díky návrhu polepší a za jakých podmínek. Z pohledu zaměstnavatelů je návrh zatížen zbytečnou administrativní zátěží, počítá totiž se dvěma různými sazbami příspěvku podle počtu odpracovaných směn v rizikovém prostředí, které se přirozeně mění každý měsíc. To znamená, že zaměstnavatel bude muset každý měsíc upravovat výpočty a sledovat změny směn u každého zaměstnance. Tento systém je nejen komplikovaný, ale i obtížně proveditelný v praxi.
Proto navrhuji první pozměňovací návrh, o kterém dnes budeme hlasovat, sjednocení výše příspěvku do jedné pevné sazby. Tento krok významně sníží administrativní zátěž zaměstnavatelů a přinese větší přehlednost i stabilitu pro zaměstnance. Vzhledem k tomu, že míra rizika vykonávané práce se nemění, je jednotná a vyšší sazba racionální a férová. Navíc umožní rychlejší tvorbu úspor na stáří.
Druhý můj pozměňovací návrh se týká odkladu účinnosti zákona na 1. červenec 2026. Vzhledem k tomu, že zákon není sladěn se stávajícími interními systémy zaměstnavatelů, kolektivními smlouvami ani benefity, je naprosto nezbytné vytvořit časový prostor pro jejich přizpůsobení. Tento odklad může předejít chaosu při implementaci, ochránit stávající dohody mezi zaměstnavateli a zaměstnanci a umožní zaměstnancům přehodnotit své vlastní strategie spoření na stáří.
Dámy a pánové, vláda místo systémového řešení přichází s nevyzrálou, izolovanou a administrativně náročnou novelou. Tato úprava reálně nepřináší novou hodnotu, zato vytváří nové komplikace. Není to cesta k posílení důvěry v důchodový systém, ale spíš další ukázka toho, jak se důležitá témata řeší narychlo a bez promyšlených důsledků.
Z těchto důvodů nemohu ten návrh tak, jak je předložen, podpořit. Nepodpoří ho ani hnutí ANO. Ale nabízíme věcné a proveditelné úpravy, které by mohly zmírnit jeho dopady, a učinit ho alespoň částečně realizovatelným. Děkuji. (Potlesk.)

