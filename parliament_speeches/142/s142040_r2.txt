File: s142040.htm
Anchor: r2
Date: 42. schůze, 11. června 2025
Speaker: Poslankyně Věra Adámková

Speech:
Poslankyně Věra Adámková:: Děkuji za slovo, paní předsedkyně. Vážený pane ministře, dámy a pánové, dovolte mi malou glosu. Já jsem opravdu s velkým napětím sledovala tento návrh novelizace, protože věda a výzkum je skutečně motorem současných dnů, a nebudeme-li tam držet trošku krok minimálně s Evropou - nechci úplně říkat se světem - tak nám utečou velké technologie, utečou nám mozky, uteče nám víceméně všechno a budeme dohánět něco, co jsme dohánět nemuseli.
To, co jsem hledala, v tomto vládním návrhu zákona nenacházím, je opravdové porozumění problému. My se tady stále potýkáme v nějakém hodnocení, tabulkách a tak dále. Já bych jenom chtěla připomenout, že hit elektrotechniky, který na několik desetiletí ovládal elektrotechniku, to byly polovodiče, tak první zmínka byla polovina A čtyřky a celý svět okamžitě podle nich tedy dělal. Tady opět nenacházím to ratio, to jádro porozumění problému. Prostě tam není.
Další věcí, kterou musíme nutně dělat a také to tam nevidím, jsou potřeby průmyslu - tedy my už skoro žádný nemáme, ale doufám, že se to zlepší - v té vědě a výzkumu. Tam ta provázenost opravdu být musí, protože jinak bezesporu ti mladí výzkumníci tam vyrábějí a vymýšlejí spoustu věcí, ale ten dopad tam je velmi, velmi malý. Takže mě to tedy velmi zklamalo, domnívala jsem se, že tam provázanost bude, že tam budou jasná pravidla, ale tam nejsou, což tedy musím říci, bohužel. Děkuji.

