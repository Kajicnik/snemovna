File: s142048.htm
Anchor: r1
Date: 42. schůze, 11. června 2025
Speaker: Předsedkyně PSP Markéta Pekarová Adamová

Speech:
Předsedkyně PSP Markéta Pekarová Adamová:: Děkuji za slovo. Budou mně na to určitě stačit dvě minuty, protože každou větu tady nebudu recyklovat pětkrát jako předřečnice.
Je to velmi, velmi prosté a moc dobře to vědí i naši čtyři kolegové z Pirátské strany. Ano, v dozorčích radách -⁠⁠⁠⁠⁠⁠ stejně tak jako v SFDI i v jiných -⁠⁠⁠⁠⁠⁠ je nějaké zastoupení koaličních a nějaké zastoupení opozičních zástupců, to znamená nominovaných buďto koalicí, nebo opozicí. Toto místo bylo Pirátské straně tímto konkrétním člověkem... O kterém to teď vůbec není, vůbec bych to nepersonalizovala, vůbec to nemá nic společného s jeho jakoukoliv kandidaturou, ničím takovým. Zkrátka kdyby to byl Pepa Vomáčka, tak ta situace je stejná. (Pobavení v sále, všichni si ukazují na poslance Víta Vomáčku z ODS, okolní poslanci jej poplácávají po ramenou.). Prostě bylo obsazeno... Pardon, teď jsem chtěla říct... (Smích v sále.) Tak řeknu jiné jméno, tak řeknu Marie Nováková třeba, tu tady žádnou nemáme. Tak zkrátka v takovém okamžiku to bylo obsazováno Pirátskou stranou, když byli ještě koaliční stranou. Koaliční stranou ze svého vlastního rozhodnutí již nejsou. Tady toto místo patří koaličním stranám tvořícím vládní koalici, proto tedy je tento návrh tady dnes před námi.
Proč je to na této schůzi a nebylo to někdy jindy? Jak všichni víme, praxí této Sněmovny je, že se tady hodně mluví, hodně o programu, hodně k novým bodům ve snaze navrhnout, včetně dnes už Pirátů, kteří jsou v opozici, tak se to zkrátka doposud ještě nedostalo na program. Opět nic až tak světoborného.
Já věřím tomu, že, kolegyně a kolegové, vy tohleto všechno víte. Teď to tady zaznělo ode mě úplně upřímně na mikrofon. Věřím, že vás tedy tato odpověď uspokojí. Opozice je zastoupena v dozorčí radě SFDI. Hnutí ANO, SPD tam mají své zástupce, takže je to jednoduché. Zkrátka nikdo se tady nesnaží dělat něco nestandardního. Kdo bude zastávat ten post, to zase rozhodneme standardními postupy a procesy jako u každé jiné funkce.

