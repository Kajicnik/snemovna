File: s142026.htm
Anchor: r2
Date: 42. schůze, 11. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážený pane místopředsedo. Vážené kolegyně a kolegové, dobré ráno. Já budu mít projev, který bude kratší, nějakých patnáct minut, jenom pro ty z vás, kteří mají třeba ještě další povinnosti během schůze.
Skutečně nemůžeme to vymlčet. Nemůžeme to vymlčet tak, jako se to snaží vymlčet Fialova vláda. My jsme tady položili celou řadu otázek panu ministrovi Stanjurovi a panu premiérovi Fialovi, chtěli jsme na ně slyšet odpovědi, ty odpovědi jsme tady nedostali. Samozřejmě jsme se obrátili i písemně a budeme na ně čekat. Ale od toho je tedy Poslanecká sněmovna, aby vládu vedla k odpovědnosti.
Když jsem přišel poprvé sem do budov Sněmovny na školení Parlamentního institutu, tak se mě ptali, co je hlavním úkolem Poslanecké sněmovny. Všichni tam říkali: Schvalování zákonů, schvalování státního rozpočtu. No a ti školitelé nám říkali: Ne ne ne, tím hlavním úkolem je kontrola vlády. Hlavním úkolem Poslanecké sněmovny je kontrolovat vládu, protože tam samozřejmě je obrovitánské pole rozhodování o veřejných penězích a o všech těchto záležitostech. Takže to je naším úkolem jako Poslanecké sněmovny: vládu kontrolovat. Proto tady vystupujeme.
Nemůžu vzít úplně argument, že tady obstruujeme nějaké důležité zákony. Další zákon, který má být projednán, je technická novela zákona o obcích, která vytváří jakýsi institut, který má překlenout obrovitánské množství obcí v České republice, tak je to jakási záplata na ten roztříštěný systém, ale není to žádná stěžejní, obrovská reforma. My tady nic neobstruujeme, my chceme jedinou věc, a to odpovědi Zbyňka Stanjury na otázky, jak to bylo s těmi bitcoiny na Ministerstvu financí. Ministerstvo financí podle kompetenčního zákona má v gesci praní špinavých peněz. Samozřejmě tedy zákonodárce zamýšlel, že to má být boj proti praní špinavých peněz, nikoliv že se tam budou prát špinavé peníze nebo že v tom stát bude nějak pomáhat nebo se v tom účastnit.
No a Zbyněk Stanjura jako ministr financí s touto gescí praní špinavých peněz - podle informací z Ministerstva spravedlnosti - 30. ledna dostal k dispozici kompletní dokumentaci bitcoinové kauzy. Samozřejmě objevují se údaje, které jsou naprosto šílené, protože na začátku jsme se bavili o jedné miliardě, pak se ukázalo, že to je tedy z tří miliard, pak se ukázalo, že to nejsou tři miliardy, ale že to je možná až deset miliard, a teď se upozorňuje na to, že ten skutečný rozsah peněz, který byl ukraden z černých bitcoinových tržišť, může být až kolem devadesáti miliard, se píše v některých článcích. To jsou prostě neuvěřitelné cifry, neuvěřitelné cifry peněz, které se pohybují na černém trhu, které samozřejmě nejenom že nejsou zdaněny, ale často jsou vynakládány na ty nejvíc nebezpečné aktivity, které si vůbec dovedeme představit, včetně obchodu s tvrdými drogami, obchodováním s lidmi nebo s dětmi, s objednáváním únosů a jiné trestné činnosti.
Takže Zbyněk Stanjura měl 30. ledna k dispozici tento dopis a neudělal vůbec nic. Jenom se pobavil s Pavlem a řekl mu: Pavle, to přece není úplně dobrý nápad, brát tu miliardu od tuneláře a drogového dealera. Ale neudělal vůbec nic, co by se od něj očekávalo jako od akceschopného člena této vlády. Nenahlásil tu záležitost na policii. Každý rozumný člověk, když za vámi přijde někdo... nějaký tunelář a drogový dealer s tím, že vám dá miliardu, když přes vás protečou tři miliardy, tak samozřejmě přeci půjde na policii. Jak je možné, že náš ministr financí, nejenom že tohle neudělal, a teď když se za to má zodpovídat, tak zaleze někam do díry a není schopen tady vystoupit v Poslanecké sněmovně a vysvětlit, proč to neudělal? Proč se nezeptal těch úředníků, aby mu zpracovali stanovisko? No, on se možná zeptal, tak bychom rádi viděli to stanovisko, které zpracovali ti úředníci. Když se nezeptal, tak ať vysvětlí, proč se nezeptal. Podle našich informací to stanovisko zpracováváno bylo a to stanovisko bylo negativní. Kdyby informoval policii, tak policie mohla zasáhnout a mohla zabavit celé tři miliardy korun v okamžiku, kdy ta kryptopeněženka byla otevřena. Takže to je podstata té kauzy. Podstata té kauzy je, že stát nekonal, když měl zabavovat výnosy z trestné činnosti, že představitelé státu nespolupracovali s policií, neinformovali ji, a ta se tudíž nemohla připravit na adekvátní... Nemohla si pospojovat ty různé indicie a připravit se na adekvátní reakci, včetně zajištění, zabavení těch prostředků, a tím stát přišel nejméně o dvě miliardy korun. Teď nevíme, co bude s tou další miliardou. To je taky otázka, jestli ty bitcoiny nám k něčemu budou, jestli budeme muset nakonec vracet peníze vydražitelům, kterým se nakukalo, že to není z trestné činnosti, jestli s nimi budou moci nakládat. Teď jsou samozřejmě zajištěné ty prostředky.
Takže nakonec jediné, co z toho stát má, je mezinárodní ostuda, problémy a nedůvěryhodnost správy justice na Ministerstvu spravedlnosti, protože vláda místo toho, aby se zasadila o boj proti kriminalitě, tak se na tom chtěla nějakým pokoutným způsobem obohatit a zmařila efektivní zákrok policie.
Za druhé, co měl dělat ministr Stanjura, který se leckdy chová jako stínový premiér, zasahuje úplně do všeho, počínaje expert na byty, expert na informatiku. Úplně do všeho mluví Zbyněk Stanjura, co ho napadne, chová se na těch jednáních jako premiér. Ve skutečnosti řídí řadu těch jednání, pan premiér Fiala to neřídí, ten tam občas jenom sedí a čeká na to, co se dohodne, a občas do toho vstoupí, když se to nikam neposouvá, ale ve skutečnosti to řídí Zbyněk Stanjura.
V okamžiku, kdy měl něco dělat a vzít na sebe zodpovědnost, tak se od něho ničeho nedočkáme, protože ani na tu vládu to nedonesl. Kdyby Zbyněk Stanjura udělal tu nejjednodušší věc, kterou mohl, vzal tu žádost, kterou dostal od Ministerstva spravedlnosti, vložil ji do eKLEPu a následně k tomu napsal usnesení, které by mělo přesně jednu větu: Vláda nesouhlasí se zamýšlenou transakcí. Odnesl by to na vládu, to jednání by tam trvalo deset, možná patnáct minut a vláda by to zamítla, kdyby zjistila, o co reálně jde. ***
