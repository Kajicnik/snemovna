File: s142046.htm
Anchor: r6
Date: 42. schůze, 11. června 2025
Speaker: Poslanec Jakub Michálek

Speech:
Poslanec Jakub Michálek:: Děkuju, paní místopředsedkyně, bez vás bych na to mohl zapomenout, naštěstí jste mi to připomněla.
Budu reagovat na předřečníky, protože skutečně je zásadní, aby u takovéhoto kroku, který se týká Státního fondu dopravní infrastruktury, byli přítomni zodpovědní představitelé, ať už jsou ti, kteří předkládají návrh na odvolání, anebo třeba ministr dopravy, protože ministr dopravy by měl říct, jestli jsou nějaké zvláštní důvody, proč má být pan kolega Vislous z té rady odvolán, protože ostatně zodpovídá za gesci dopravy. Já musím konstatovat, že žádný z navrhovatelů tohoto odvolání z koalice SPOLU tady neuvedl ty důvody, ačkoliv jsme se na ně ptali, nepřihlásil se do rozpravy, tak abychom mohli na to třeba reagovat nebo o tom diskutovat, a že zkrátka koalice k tomu zaujala ten přístup, že se to snaží vymlčet a jenom tímto způsobem posílit svoje zastoupení v orgánech, které mají kontrolovat.
Já chápu, že někteří z vás si myslí, že to je zdržování, že koalice by prostě měla nasáčkovat všechny svoje lidi do kontrolních útvarů a že opozice by tam nikoho mít ideálně neměla, aby tam nekoukala pod ruce. No, ale všichni víme, jakým způsobem tohleto končí. To potom končí těmi bitcoinovými aférami, to potom končí tím Motolem.
Takže já si dovoluji navrhnout, abychom přerušili projednání tohoto bodu do přítomnosti ministra dopravy, a to z toho důvodu, aby tady odůvodnil, proč má dojít k takto důležité personální změně v jeho gesci. Děkuji.

