File: s142027.htm
Anchor: r2
Date: 42. schůze, 11. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. Dobrý den, dámy a pánové. Hnutí ANO včera, mým prostřednictvím, podalo návrh na vyslovení nedůvěry vládě Petra Fialy z jednoduchého důvodu, a to z toho, že tu máme první vládu v historii České republiky, která spolupracovala s mafií. To nevysedíte, to nevymluvíte, s tím prostě nic neuděláte, protože není den, aby se neobjevovala nová a nová fakta v této věci.
Tento týden například zasedala komise pro činnost Finančního analytického úřadu. Mimochodem, ta komise vznikla z iniciativy někdejšího ministra financí Andreje Babiše, aby taková komise existovala. Takže ona zasedla a tam se objevily - tak jak vím od kolegů, kteří jsou jeho členy - další zajímavé skutečnosti: 14. března 2025 je Ministerstvem spravedlnosti informován Finanční analytický úřad o převzetí daru, 25. března 2025 náměstek ministra spravedlnosti Daňhel přichází na Finanční analytický úřad s dotazem, zda mohou takzvané bitcoiny, které získali darem, obchodovat - to je neuvěřitelné, vzpomeňte si, jak nám tady strčil Zbyněk Stanjura hlavu do písku, že on nemůže mluvit s FAÚ, že on nemůže s nimi pomalu ani se potkat, že on nemůže nic, že prostě FAÚ jako by nebylo pro něho, přitom je v gesci ministra financí a náměstek spravedlnosti si tam chodí prostě jako by se nechumelilo - 28. března 2025 směnárna, obyčejná směnárna, nahlásila podezřelý obchod na FAÚ, na Finanční analytický úřad. Ten konal podle zákona a na tři dny - větší kompetenci nemá - zmrazil tuto snahu o směnu bitcoinů za měnu, zmrazil a podal 1. dubna 2025 trestní oznámení na NCOZ. ***
