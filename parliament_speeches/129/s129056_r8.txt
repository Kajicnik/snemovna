File: s129056.htm
Anchor: r8
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo. Je třeba zdůraznit to, že ani já, ani moji kolegové na ministerstvu, kteří pracovali na té velké mediální novele, si rozhodně nemyslíme, že by byla média veřejné služby bezchybná a že by média veřejné služby neměla být předmětem debaty. Tak se to děje všude v zemích, kde je svoboda a demokracie, a v zemích, které mají média veřejné služby. Za poslední zejména roky se mediální trh zásadně změnil, změnily se divácké návyky, změnilo se to, jaký je mediální prostor. Zkušenosti, zejména z výzkumů samotné EBU, ale ukazují, že svobodná, odolná a nezávislá média veřejné služby jsou prospěšná pro svobodu a demokracii. Náš návrh, velká mediální novela, za kterou je více než dvouleté úsilí, velmi intenzivní práce a debata, směřuje k posílení odolnosti a stability médií veřejné služby, ale rozhodně ne k tomu, abychom média veřejné služby verbálně i vlastním návrhem konstruovali tak, že by nikdo do jejich činnosti nemohl mluvit, neměla by být pod veřejnou kontrolou jakéhokoliv druhu a neměla by být vedena debata o jejich směřování. Koneckonců i ten stávající systém mediálních rad, do kterých volí parlament své zástupce, slouží k tomu, aby existovala k nim kontrola. Je připraven návrh na kontrolu NKÚ.
Ale, kolegyně a kolegové z hnutí ANO a SPD, nemůžete se na nás zlobit, když tady veřejně opakovaně zaznívají komentáře tak, že Česká televize je nenažraná hydra, že obě média veřejné služby slouží jenom k tomu, aby byla vládní propagandou, že náš návrh má sloužit k tomu, abychom je zkorumpovali ve prospěch Fialovy vlády. To není smysluplně a zodpovědně vedená debata o médiích veřejné služby z vaší strany.

