File: s129056.htm
Anchor: r4
Date: 29. schůze, 12. února 2025
Speaker: Poslanec Hubert Lang

Speech:
Poslanec Hubert Lang:: Děkuji, paní předsedající. Já bych chtěl zareagovat na pana Lacinu, prostřednictvím vás, paní předsedající. Ono to zaznělo před nějakým časem, kdy pan kolega se tady vyjádřil, něco v tom duchu, že když tedy se hnutí ANO dostane k moci, tak bude vládnout s těmi komunisty a zrušíme Český rozhlas, Českou televizi, že to znárodníme a zestátníme. Já nevím, pane kolego, kde jste na to přišel. Já bych chtěl, abyste mi tady doložil nějaký citát od kohokoliv z hnutí ANO, že takto to bude.
Kolega Babka, prostřednictvím vás, paní předsedající, před chvilkou tady jasně řekl, jestliže chceme, aby tam byla nějaká transparentnost, jestliže chceme, aby tam byla kontrola, jestliže chceme jasně vymezit, co je to médium veřejné služby, že tam chceme šetřit, že chceme případně sloučit Český rozhlas a Českou televizi, tak to snad proboha na to máme právo, i řada ekonomů se k tomu vyjadřuje.
Vy jste tady vystřelil takový ten jedovatý šíp a říkáte, že zase se budou vracet komunisté. Já se ptám, my jsme - před čtyřmi lety v této Sněmovně komunisté skončili - proč by se nám měli ti komunisté vrátit? Není to náhodou tím, že ta vaše pětikoalice čtyři roky vládne takovým způsobem, že nám tady opět nějaká skupinka - která je dneska spojená kolem té Kateřiny Konečné, Stačilo! - začíná opět získávat nahoru nějaká procenta? Není to náhodou špatná vizitka vašeho čtyřletého vládnutí, že zase lidé se obracejí až tady k takovýmto extrémním subjektům? Vy budete nám to tady předhazovat, že to je naše chyba? Já se domnívám, že pokud se v příští volební (zvolené?) Sněmovně objeví nějaká takováto skupinka Stačilo!, ať už bude mít nějaké levicové názory, nebo bude s Kateřinou Konečnou, tak to bude špatná vizitka vašich čtyř let vlády. Prosím vás, nestrašte tady, vy už začínáte horkou fázi volební kampaně, zamotáváte to úplně do všech zákonů a začínáte opět strašit. Jsou to od vás podpásovky. Děkuji.

