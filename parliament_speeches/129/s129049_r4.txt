File: s129049.htm
Anchor: r4
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo, pane místopředsedo. Já opravdu odmítám přistoupit na tuhle interpretaci, kterou tady pan kolega Babka veřejně říká, že se jakoby o tom nejednalo.
Pane poslanče Babko, prostřednictvím pana místopředsedy Skopečka, poslouchali jsme tady hodiny a hodiny lží Andreje Babiše, poslouchali jsme tady obsáhlá vystoupení Tomia Okamury. Pan předseda Okamura tady četl statě o historii Československé televize, to znamená věci, které byly jednoznačně v souladu s tím projednávaným bodem. Prostě jednali jsme o tom, jednali, nejenom ve smyslu výkladu Ústavního soudu, který je jednoznačný, ale i věcně.
Já jsem nemohl nereagovat na vystoupení Andreje Babiše, ve kterém zaznívaly lži. Lži toho (o tom?), že najednou živnostníci budou nově platit koncesionářské poplatky, když je to naopak. Velká mediální novela osvobozuje právnické osoby do 25 zaměstnanců od platby koncesionářských poplatků. Osvobozuje. Dneska naposledy tady Andrej Babiš tuto lež zopakoval. Není pravda, když tady oslovoval děti na galerii, že je vládní koalice zkásne. Je to čirá lež. Koncesionářský poplatek je nově nastaven u těch, který se týká nového zařízení, stále na domácnost. Dneska se tady Andrej Babiš sám usvědčil z té lži, když říkal: Student, který odjede z domácnosti svých rodičů někam na kolej, bude platit poplatek. Nebude, je to lež.
Je to Andrej Babiš, který tady napadal média veřejné služby. Nedávno tady sdělil, že Česká televize je nenažraná hydra. To chcete tady někde vážně vykládat to, že sloučení médií je věc, kterou myslíte vážně? Jsem velmi zvědav, jak to bude dnes Patrik Nacher v debatě se mnou večer obhajovat, až tam budete mluvit vy o slučování a já o nenažrané hydře (Předsedající: Čas, pane ministře.) Andreje Babiše. (Poslanec Nacher reaguje ze sálu, že oni pozvaní nejsou.)

