File: s129045.htm
Anchor: r6
Date: 29. schůze, 12. února 2025
Speaker: Poslanec Josef Cogan

Speech:
Poslanec Josef Cogan:: Tak vážený pane předsedající, vážené kolegyně a kolegové, já bych navázal na mé kolegy, kteří tady vystoupili předtím. Víme, jak tady probíhala celá rozprava ohledně toho konkrétního sněmovního tisku 738. Víme, že byl obstruován už v rámci programu a víme, že byl obstruován i ve středu a částečně i dnes.
Co se týče těch jednotlivých čtení, tak je potřeba říct, že už v prvním čtení jsme nad tématem strávili osmnáct hodin a ve druhém čtení dalších jedenáct hodin, přičemž drtivou část tohoto času tady zabrala svými vyjádřeními opozice.
Nyní projednávaný tisk projednáváme ve třetím čtení, přičemž ve třetím čtení se koná rozprava, ve které lze navrhnout pouze opravu účinnosti legislativně technických chyb a chyb gramatických, písemných anebo tisku. Z průběhu jednání je zcela zjevné, v tomto případě opakovaně, že tento způsob projednávání má obstrukční charakter, kdy argumenty, které tady byly předložené, se opakují, cyklí a znovu a znovu je předkládají ti samí lidé. Co se týče jejich účelu, pak tím účelem je zejména znemožnění hlasování v rámci třetího čtení. Tím je narušen ústavní princip rozhodování vycházející z vůle většiny a vyjádření této vůle většiny svobodným hlasováním, proto si dovoluju tímto dle usnesení Poslanecké sněmovny číslo 248 z 26. února 1997 navrhnout, aby se o všech návrzích podaných v tomto bodě hlasovalo ve středu 5. 3. 2025 ve 12 hodin. Děkuji za pozornost.

