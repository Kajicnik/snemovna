File: s129056.htm
Anchor: r6
Date: 29. schůze, 12. února 2025
Speaker: Poslanec Jan Lacina

Speech:
Poslanec Jan Lacina:: Děkuji. Já jsem vás o příliš času za ty tři a něco roku neobral, tak dneska si dovolím vystupovat častěji. O zrušení prvního a druhého kanálu České televize mluvil velmi nedávno v médiích pan poslanec Nacher. To je asi tak zhruba dvoutřetinový výkon České televize. Tak to je jeden z takových příkladů, který bych možná rád uvedl.
Když kolega Bělor mluvil o orgiích nenávisti, tak já bych řekl, že měl na mysli především vašeho pana předsedu, z kterého alespoň podle mého pozorování ta nenávist k České televizi a k Českému rozhlasu přímo prýští.
Pak bych se chtěl tedy ještě věnovat panu kolegovi Brožovi a jeho otázce: Vládní televize je ta, která je placená přímo z rozpočtu? No, na naší cestě do Španělska jsme samozřejmě navštívili televize, pak jsme navštívili kontrolní orgány a ty nás ujišťovaly, že samozřejmě všechno je v nejlepším pořádku, že samozřejmě ty televize jsou vyvážené, nezávislé, ale pak jsme přišli do největšího deníku El País španělského. Tam jsme se ptali těch novinářů v El Pais a oni řekli: No, samozřejmě že jdou vládě na ruku, jak by to jinak proboha taky mohli dělat, když od nich potřebují každou chvíli navýšit příspěvek na své vlastní fungování? To je úplně jednoduchá logika, to jsem chtěl ještě dodat.
No, a pak pan kolega Brož říkal, že ubližujeme Českému rozhlasu a České televizi touto debatou. Já tedy myslím, že to nejsme my, popravdě řečeno. A kde bereme to, že jsou nějak důvěryhodná, nebo ne? No, pane kolego, schvalujeme tahleta data v každé ročence, v každé výroční zprávě, v mediálním výboru a skutečnost, že Česká televize a Český rozhlas mají zhruba dvakrát vyšší důvěryhodnost, než je třeba Nova a Prima, to je prostě doloženo. Protože zároveň mají velký zásah, tak jsou dneska prakticky posledními médii, která mají zároveň takovou míru zásahu a zároveň takovou míru důvěryhodnosti. Jsme zpátky u toho, v sociální bublinách, které se uzavírají do sebe a utvrzují se často (Předsedající: Čas.) o velmi bizarních pravdách, tam se ty (Předsedající: Čas.) skutečné informace nedozvíte. Děkuju.

