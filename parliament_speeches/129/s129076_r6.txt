File: s129076.htm
Anchor: r6
Date: 29. schůze, 12. února 2025
Speaker: Poslanec Ondřej Babka

Speech:
Poslanec Ondřej Babka:: Děkuji za slovo. Vážený pane místopředsedo, já budu reagovat na kolegu Lacinu, vaším prostřednictvím. Mě to taky mrzí, že jsme se neviděli v televizi dnes dopoledne na CNN, nicméně vidíte, že tu debatu - já jsem si tam taky postěžoval - jste nám prostě zatrhli tady, to znamená, už máme nějakých posledních šestnáct minut. Vidíte, že těch témat, která bychom spolu mohli probrat a na která bychom si mohli vyměnit názor, je spoustu. My jsme tady ten zákon ve třetím čtení probírali pár hodin a myslím si, že by bylo více než vhodné, abychom v tom projednávání pokračovali, protože vidíte, že témat, která jsou vhodná k debatě, je tady mnoho.
Navíc v té debatě v uvozovkách jako oponent tam byl tedy senátor za klub ODS, to znamená, to je spíš vizitka vaší koalice a toho, jak ten zákon má ministr z ODS připravený, že ho tedy v televizi ani jeho vlastní senátor nehájí. V uvozovkách jsme se na pár věcech tam shodli.
Také budu reagovat na to, že vy tady neustále omíláte to, že když budou veřejnoprávní média financovaná ze státního rozpočtu, že to bude nějak politicky motivované. Vůbec ne. My to tady opakujeme poněkolikáté. Prostě ve chvíli - a my to samozřejmě představíme, jakým způsobem to budeme chtít udělat, tak v tom zákoně to bude napsané jako mandatorní výdaj - kdy ať už to procento, nebo tu přesnou nominální částku prostě bude nutné změnit zákonem, stejně jako v současné chvíli měníte zákonem výši poplatku. To znamená, jestli tvrdíte, že je to nějaký politický tlak, tak stejně tak to můžeme tvrdit o vašem současném zákonu, kdy před volbami měníte výši koncesionářského poplatku a zvyšujete tak příjmy veřejnoprávních médií.

