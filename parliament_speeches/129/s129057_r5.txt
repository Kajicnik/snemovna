File: s129057.htm
Anchor: r5
Date: 29. schůze, 12. února 2025
Speaker: Poslanec Roman Bělor

Speech:
Poslanec Roman Bělor:: Děkuji za slovo. Já nebudu reagovat tady na tu poslední poznámku mého předřečníka, která se týká nějaké skryté propagandy v kulturních pořadech České televize.
Ale chci odpovědět seriózně panu kolegu Brabcovi, který tady velmi možná správně - a bude možná překvapen, že s ním budu souhlasit - zmínil situace, které se i mohly stát v České televizi a stávalo se to v posledních letech možná trošku častěji než předtím. Česká televize se v těchto situacích... Já jsem tam také nabízel programy, které podle mého názoru patřily zcela do kmenových povinností České televize. Česká televize koprodukci některých věcí odmítala anebo takhle spekulovala o tom, že přivedu nějaké sponzory právě z těch důvodů, že jí vysychaly zdroje z těch, jak tomu říkáme nesprávně, koncesionářských poplatků.
Já jsem se dostal i do situace, že jsem se musel nechat ohlásit u generálního ředitele a vyhrožoval jsem vystoupením před Radou České televize, čili Česká televize není sbor andělů, ale je pravda, že řadu pořadů nezvládá právě proto, že platí stále rostoucí inflační náklady, třeba Českým Radiokomunikacím a tak dále. Nechal jsem si předložit kompletní nákladovou položku pořadu, který jsem vnucoval, a musel jsem dát České televizi za pravdu, že na to už skoro nemá peníze. To teď možná pomine, nebo se to aspoň zmírní, a právě proto chceme, abychom mohli na Českou televizi také mít nějaký bič z hlediska ekonomizace, ji podřídit Nejvyššímu kontrolnímu úřadu. V tom jsme, myslím, s opozicí zajedno. Děkuji.

