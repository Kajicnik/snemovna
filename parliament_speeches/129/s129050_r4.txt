File: s129050.htm
Anchor: r4
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Já odpovím moc rád, ale já nechápu spravedlivé rozhořčení paní poslankyně Bereniky Peštové. Paní poslankyně, proč se rozčilujete, prostřednictvím pana místopředsedy, na nás? Rozčilujte se na Tomia Okamuru, rozčilujte se na vašeho předsedu Andreje Babiše. Nedovolili tady dvacet hodin, abychom o tom věcně mluvili. Pět dnů po pěti hodinách, to je víc vlastně než dvacet hodin, tady nebyla možnost vést tuhle debatu. Tomio Okamura tady četl obsáhlé pasáže z historie Československé televize, Andrej Babiš tady pronášel projevy, kde útočil na média veřejné služby, označoval je za zkorumpovanou vládní propagandu a současně ve stejných projevech říkal, že má jakési dobré plány se sloučením obou médií veřejné služby. Tak, paní poslankyně, nejdřív to řekněte panu předsedovi Okamurovi, panu předsedovi Babišovi, kteří tady svými mnohahodinovými projevy zabránili tomu, abychom mohli vést věcnou debatu. Takhle se celá věc má.
Andrej Babiš tady šířil i další lži, nejenom o živnostnících, nejenom o studentech, nejenom o dětech, které vláda chce zkásnout. Já připomenu například to, že říkal, kdo všechno bude platit. Jestli platí návrh hnutí ANO, že se budou média veřejné služby platit ze státního rozpočtu, tak teprve potom budou platit všichni. Ne jeden poplatek za domácnost, jako je to v současném systému, při hrazení ze státního rozpočtu budou platit všichni tak, jak to je. Je to nový výdaj ve výši miliard korun a já se potom budu ptát Andreje Babiše, jak míní tedy řešit to, kde budou ty nové miliardy. Kde budou ty nové miliardy? Budou platit podle návrhu hnutí ANO všichni.
Abych ještě odpověděl, bohužel dneska v České televizi s Patrikem Nacherem nebudeme. Mrzí mě to, doufám, že bude příležitost nějaká jiná. Já jsem jenom, milý pane kolego, prostřednictvím pana místopředsedy Skopečka, reagoval u těch živnostníků jenom na tu lež Andreje Babiše: Nově platí živnostníci. Je to lež.

