File: s129054.htm
Anchor: r7
Date: 29. schůze, 12. února 2025
Speaker: Poslanec Petr Letocha

Speech:
Poslanec Petr Letocha:: Děkuji za slovo. Já bych se rád připojil do této debaty, zejména k tomu citátu, kterým tady pan ministr citoval paní Schillerovou. Já bych se tady zastavil v jedné části, kterou jsme tady zatím neprobírali, a to v té části, která zní... Bavíme-li se tedy v kontextu o mladé generaci, která tyto služby nesleduje a nevyužívá. Já bych řekl, že to je poměrně hodně paušalizující vzorec chování mladých lidí, který nemusí být správný.
My členové výboru pro mediální záležitosti jsme měli možnost popovídat si také s mladými lidmi, které tam pozval pan předseda, pan Nacher. Pokud si dobře vzpomínám, jen jeden jediný z mladých lidí, kteří tam byli, zmínil, že neposlouchá Český rozhlas. Teď tím nemyslím, že neposlouchá tak, že si naladí (nenaladí?) rádio, ale že nekonzumuje ty služby, které tato veřejnoprávní média dělají. To znamená, bavme se o tom, jestli mladí lidé konzumují tato veřejnoprávní média, protože to, jestli si zapnou televizi, ještě neznamená, že je nekonzumují. Mohou to konzumovat na sociálních sítích, velmi často prostřednictvím nějakých krátkých šotů, ať už ze zpravodajství, nebo ze sportovních utkání, z kultury. Co se týče Českého rozhlasu, bavíme se o podcastech.
Nemyslím si, že mladí lidé nevyužívají nebo neposlouchají veřejnoprávní média. Naopak jenom je používají jiným způsobem, než jsme na to zvyklí my, a proto i na toto je třeba myslet v rámci argumentace, pokud mají nebo nemají přispívat koncesionářskými poplatky, takže pojďme se na to dívat i takto komplexně. Ano, mění se doba, mění se konzumace těchto informací a to je součást, o které se musí bavit jak veřejnoprávní média, tak se nad tímto tématem samozřejmě zamýšlejí i komerční média, ale neznamená to, že ty informace, které tvoří, mladí nekonzumují. Děkuji.

