File: s129010.htm
Anchor: r2
Date: 29. schůze, 12. února 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, již několik měsíců tady ve Sněmovně brání SPD vládnímu návrhu na zvýšení poplatků České televizi a Českému rozhlasu, jelikož se jedná o další plošnou daň, kterou chce Fialova vláda bezdůvodně lidem zdražit životy. Navíc chce vláda nově zpoplatnit poplatkem všechny držitele počítačů, desktopů a chytrých mobilních telefonů. S tím SPD prostě nesouhlasí. Vládní koalice chce poplatky zvýšit za každou cenu, nehledě na to, že s tím občané nesouhlasí.
Dnes pominu většinu toho, co jsem říkal již minule a předminule, tedy o nesystémovosti, neefektivitě České televize, a budu se věnovat jen podstatě věci. Otázka dne je, k čemu je nám Česká televize? Ptám se za několik milionů lidí, kteří Českou televizi nesledují, ale mají ji platit. Ptám se za nás, které Česká televize pomlouvá a kterým cenzuruje informace. K čemu je nám propagandistické médium? Vás z vládní koalice, co fandíte liberální jednostranné propagandě svým způsobem chápu, ale k čemu je médium, které prosazuje progresivistickou propagandu lidem, co chtějí svobodu a demokracii? K čemu je nám Česká televize, která mimochodem třicet let úspěšně ignoruje téma přímé demokracie, která funguje reálně v mnoha vyspělých zemí světa, a to úspěšně, jako pojistka před zneužíváním moci politiky? K čemu nám je Česká televize? Aby nám vybírala a cenzurovala informace na ty, které smíme slyšet a které ne? Aby nám vnucovala eurounijní, progresivistickou, klimatickou nebo proukrajinskou propagandu? Aby den co den na obrazovce propagovala své politické oblíbence a naopak aby vymlčela všechny oponentní názory, aby nezvala lidi, kteří říkají nepříjemné pravdy?
Česká televize, ale i Český rozhlas jsou obludné hydry, které překrucují realitu ve prospěch své ideologie. Podívejte se na CNN Prima, má tam i komentáře analytiků, kteří nejsou jen provládní. Musíme všichni přiznat, že názory tam jsou objektivnější, pestřejší, vyváženější, že jsou leckdy dokonce ostře kritické k vládní garnituře, ale samozřejmě nešetří ani nás, opozici. Srovnejte to se zaseklou Českou televizí. Srovnejte to třeba s Moravcem na České televizi, který jako nemrtvé zombie servíruje každý týden nestravitelnou žvanírnu se stejnými lidmi na stejná témata. Chcete se něco nedozvědět? Utvrdit se ve své slepotě? Pusťte si Českou televizi.
Jenže, vážené dámy a pánové, i vy, kterým tahle goebbelsovská propaganda vyhovuje, tím trpíte. Díky České televizi si myslíte, že to, co děláte, děláte dobře, a ztrácíte - vy ve Fialově vládě - poslední zbytky sebereflexe. Ano, lze sice nějaký čas ohlupovat některé lidi masivní propagandou, ale víme z každé totality, že lidé nakonec stejně začnou otvírat oči. Můžete zavírat oči před tím, jak nám díky vám a vaší zaslepené ideologii ujíždí nejen vlak, ale my sami se řítíme do propasti, kterou nám sami kopete. Lidem to nakonec dojde, ať už nasypete do České televize sebevíc miliard. To, co je nechutné, je, že vaši propagandu mají platit i ti, kteří o ni nejen nestojí, ale která je samozřejmě namířena proti nám, proti našim národům, proti naší zemi, proti naší republice.
Postavili jste si kariéry, vy, kolegové z vládní koalice, včetně Pirátů, kariéru na lžích o Evropské unii, kariéru na lžích o ukrajinských neonacistech, na vzývání stovky nepohlavních pohlaví, na lži o oteplování, na hnusné, likvidační lži o nutnosti nějaké dekarbonizace, na lži, že demokracie znamená cenzuru a potírání ideologických nepřátel. Váš svět umírá a vy tančíte na palubě Titaniku, který se jmenuje Evropská unie. Drtivá většina planety se k vám a vaší ideologii už v současnosti otáčí zády. Nejsou to už jen země rostoucího uskupení BRICS, jsou to USA, je to celá Latinská Amerika, je to celá Afrika, jsou to i arabské země. Proč to nevíte? Inu, nechcete to slyšet, a tak vám to ta vaše veřejnoprávní média raději neříkají, tak je to. A to je škoda hlavně pro vás.
Když Orbán vyháněl propagandistické nepřátelské neziskovky z Maďarska, neptali jste se proč. Orbán byl prostě pro vás ošklivý, když o tom mluvil Fico, byl zlý. No, teď propagandistickou pátou kolonu, mimo jiné spojenou přes Člověka v tísni s Českou televizí, přestal platit Trump. A nejen to, Donald Trump začal zveřejňovat, jak, kde se co uplácelo a manipulovalo. Je ticho po veřejnoprávní pěšině.
Tady jsem se tedy zasmál včera, tady se u toho chvilku musím zastavit, protože včera jsem byl večer v televizi CNN s panem Jakobem - což je předseda poslaneckého klubu TOP 09 a vrcholný exponent koalice SPOLU, vládní koalice SPOLU, premiér Fiala - a on si neuvědomil vůbec co říká. Říkal, že politika Fialovy vlády... Mluvil v souvislosti se Spojenými státy, že Fialova vláda dělá prozápadní politiku a že se obrací směrem na Ameriku. Já jsem mu připomenul, že přeci oni byli proti Donaldu Trumpovi (Směje se.) a na to on neuměl odpovědět, to znamená, tyhle ty zoufalé výkřiky, kdy oni nejdřív brojí proti Donaldu Trumpovi, Fialova vládní koalice, celá, v podstatě celá koalice brojí proti Donaldu Trumpovi (Se smíchem.) a potom říká, že nás - v podstatě celá, ano, pane poslanče - chcete táhnout na západ, přitom vy proti tomu západu bojujete. Vy bojujete proti východu i proti západu, vy bojujete totiž úplně proti všem. ***
