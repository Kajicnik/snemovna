File: s129051.htm
Anchor: r10
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo. Já jsem rád, že tu mylnou interpretaci pana poslance Brázdila náš pan předseda klubu vysvětlil.
Já bych si, pane kolego (K poslanci Brázdilovi.), prostřednictvím pana místopředsedy Skopečka, během těch dnů mockrát přál něco říct a neměl jsem nikdy příležitost. Tomio Okamura hodiny četl pasáže z historie Československé televize a Andrej Babiš tady mnoho hodin mluvil, mluvil o lžích naší vlády a přitom sám lhal.
Já hned doplním ještě jednu lež. Na TikToku, který já nemám... Tak moji spolupracovníci mi říkali, že hnutí ANO, Andrej Babiš říká: Babička s tlačítkovým telefonem bude nově platit poplatek. Lež, lež, nic jiného než lež. Není to tak, 3,3 milionu domácností, které v současné době platí rozhlasový a televizní poplatek, zaznamená po schválení velké mediální novely jedinou změnu, a to je to, že bude platit o 25 korun - v součtu - měsíčně více. I kdyby ta hypotetická babička, o níž se u Andreje Babiše mluví, televizní nebo rozhlasový přístroj neměla a měla jenom tlačítkový telefon, tak samozřejmě platit nebude, protože tlačítkovým telefonem nemůže přijímat iVysílání. Není to zařízení, které je schopno zprostředkovávat, přijímat televizní vysílání.
Já mám celou sérii, zpracovanou tabulku příspěvků, které se jmenujou Lži Andreje Babiše, a bude-li tady příležitost, tak je všechny znovu řeknu. Je to, dámy a pánové, hazardování s důvěrou občanů vůči médiím. Já to říkám úplně otevřeně. Můžete s naší mediální novelou nesouhlasit, děje se to, zejména na mediálním výboru o tom vedeme věcnou debatu typu zpoplatnění právnických osob a podobně, ale Andrej Babiš svými lžemi, kterých je tady přehršel - a další a další budu říkat, studenti, zkásneme děti a tak podobně - narušuje důvěru občanů v média a je naší povinností (Předsedající: Čas, pane ministře.) to tady veřejně vyvracet.

