File: s129056.htm
Anchor: r2
Date: 29. schůze, 12. února 2025
Speaker: Poslanec Richard Brabec

Speech:
Poslanec Richard Brabec:: Děkuju za slovo. Není to úplně moje téma, ale mě trošku vyprovokoval, v tom dobrém, na vysvětlenou pan kolega Bělor. Vaším prostřednictvím, pane předsedající, vy jste říkal o tom, jak samozřejmě je tady úloha v těch, řekněme, vědeckých pořadech a dalších pořadech. Určitě máte pravdu, pane kolego, ale já vám řeknu svoji zkušenost.
Já jsem jako ministr životního prostředí sháněl, respektive chtěli jsme udělat typicky veřejně prospěšný pořad, jak je prospěšné šetřit vodou, zadržovat vodu v krajině a tak dále a tak dále, a když jsme to připravovali a oslovili jsme Českou televizi jako veřejnoprávní médium, tak jsem s velkým překvapením - jako naivka, protože to byl můj první kontakt s Českou televizí v této věci - zjistil, že po mně chtěli sponzory. Říkali: Pane ministře, to je fajn, ale sežeňte si sponzory na tady ten pořad. Říkám: Proboha, já si mám shánět sponzory jako ministr české vlády na pořad o šetření vodou? Tak o čem jiném už by ta veřejnoprávní televize měla vysílat zdarma? My jsme museli sehnat, já nevím, stovky tisíc nebo kolik milionů možná, od různých společností typu vodárenských nebo je požádat o to, aby sponzorovaly takovýhle pořad. To má být tedy ta veřejnoprávní nebo veřejnoprospěšná služba? Tak kde to potom jsme? Pak vznikají desítky a stovky různých cestopisů, kde různí lidé cestují po světě. Shání si oni takové sponzory?
Takže v některých vyjádřeních, omluvte mě - a to neberte osobně, to vůbec není na vás - ale já slyším od různých lidí objektivní vyjádření a tam je objektivity, nezlobte se za to srovnání, jako v zadnici briliantů, tedy málo. Děkuju. (Potlesk z řad hnutí ANO 2011.)

