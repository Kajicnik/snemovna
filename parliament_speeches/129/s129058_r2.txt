File: s129058.htm
Anchor: r2
Date: 29. schůze, 12. února 2025
Speaker: Poslanec Patrik Nacher

Speech:
Poslanec Patrik Nacher:: Děkuji. Já jsem tady zaslechl své jméno, když jsem byl na chodbě, tak musím reagovat. Za prvé, s tím neustálým šermováním, kdo je a není provládní televize... Já vám říkám, že současná televize je prostě provládní. Ukažte mi jedinou negativní reportáž v poslední době na to, jak funguje vláda. Jasně, že oni si to nedovolí, protože zároveň po vládě chtějí tady prosadit zvýšení poplatku. Vždyť přece jestli sem do toho někdo právě vkládá politiku, tak jste to v této chvíli vy - je to tak - protože víte, že když teďka najednou začnou jet objektivní reportáže... Objektivní reportáž je, že média veřejné služby jsou hlídací psi demokracie, tak hlídají toho, kdo vládne, a ne toho, kdo je v opozici. Je to úplně opačně, vždyť je to úplně opačně. To je jedna poznámka.
Druhá poznámka, kolega Lacina tady řekl, že chci zrušit ČT1 nebo ČT2. Ne, musíte si to poslechnout celé, ten můj rozhovor, a je to úplně jasné, na co jsem reagoval. Nám totiž tady chybí debata o definici veřejnoprávní funkce. To je to, čemu vy se bráníte. Vy furt argumentujete, že se tady něco patnáct let nezvedalo, ale já argumentuju, že se tady třicet tři let něco nezměnilo a to je ta definice veřejnoprávní funkce. Na další dotaz, co si pod tím představuju a co by se tedy mělo... kde by se mělo šetřit, tak jsem řekl, ano, že za primární - já jsem neřekl, co by se mělo zrušit, já jsem řekl, co by se mělo zachovat, já to vždycky vidím pozitivně, ne negativně jako vy - já jsem říkal primárně ČT sport, zpravodajské kanály, ČT:D a tak dále. Z toho se vydedukovalo, že by se to mělo zrušit. Ne, to je jenom názor do debaty, ne, že bych to chtěl zrušit, takže když už tady to říkáte, tak to, prosím, prezentujte přesně. Kdybyste otevřeli debatu o veřejnoprávní funkci, tak jsme úplně někde jinde.

