File: s129054.htm
Anchor: r1
Date: 29. schůze, 12. února 2025
Speaker: Poslanec Jan Jakob

Speech:
Poslanec Jan Jakob:: Děkuju. Musím tady se vyjádřit k tomu vašemu nápadu financování médií veřejné služby ze státního rozpočtu. Já jsem se k tomu vyjadřoval i v druhém čtení, myslím, pokud mě paměť neplete, i v prvním čtení. Ono už je to víc než sedm měsíců tedy, ale myslím si, že si to pamatuju správně.
Samozřejmě, že kdyby se média platila ze státního rozpočtu, tak na to bude přispívat úplně každý. Každý, kdo si koupí rohlík, tak platí daně, DPH, do státního rozpočtu. Ano, jak jsem i tenkrát říkal, z toho rohlíku platí díky našemu konsolidačnímu balíčku nižší DPH.
Musím upozornit na lež, která tady zazněla v těch dnech předchozích. Tady bylo tvrzeno, že v Británii zrušili poplatky a že BBC je placena ze státního rozpočtu. No, to je lež, tak to není. Tam vedou diskusi a poplatky - ten systém - platí do konce roku 2027. Vedou diskuse a dovolte mi, abych tady ocitoval v rychlosti jejich paní ministryni kultury: "Možností je celá řada. Zatím jsme se pro žádnou nerozhodli. Jedna z těch, o kterých se mluví, je financování ze státního rozpočtu, to ale nepřipadá v úvahu." Dále dodává: "Je klíčové zachovat v naší zemi nezávislé a nestranné vysílání, které může kontrolovat činnost vlády, proto financování z daní nezvažujeme." Takže neříkejte tady něco o BBC, co jsou lži. Děkuju.

