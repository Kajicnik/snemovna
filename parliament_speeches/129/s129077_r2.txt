File: s129077.htm
Anchor: r2
Date: 29. schůze, 12. února 2025
Speaker: Poslanec Petr Letocha

Speech:
Poslanec Petr Letocha:: Vážený pane předsedající, vážený pane ministře, kolegyně, kolegové, je pravda, že většinu mé faktické poznámky už vzal můj předřečník Honza Lacina, nicméně já se chci možná zeptat.
Vy si tady stěžujete - myslím tím teď pana kolegu Babku, vaším prostřednictvím - že jsme vám uzurpovali nějaký čas na tuhle debatu. Chtěl jsem také připomenout, že jsme tady pět dní seděli a poslouchali plamenné projevy ještě předtím, než jsme se dostali k otevření bodu. Možná se ptám, jestli jste třeba i řešili, jestli se o tom poslanci chtějí bavit u vás nebo nechtějí se o tom u vás bavit, protože pokud opravdu diskutovat chcete - a já vnímám, že po tento den a den předcházející, který jsme tomuto věnovali, tak ta diskuse tady byla - tak proč jste těch pět dnů zdržovali tím, že jste neotevřeli ten bod? Vždyť jsme si to tady opravdu všechno mohli poctivě říct a určitě bychom toho probrali víc než za ty dva dny prostřednictvím faktických poznámek, byť i přesto vidíme, že i v rámci těch dvou minut, v rámci faktické poznámky, jsme schopni se postupně dobírat k určitým tématům a k nějaké diskusi. Je to určitě lepší, než když tady někdo mluví před otevřením bodu hodiny, byť se to kolikrát lehce dotýká tohoto tématu, ale většinou vůbec, takže spíš je to jako otázka na vás, proč jsme ten čas nevyužili pro debatu? Je to škoda, nás to mrzí a škoda, že se tímto vyobstruovalo x dalších... nebo posun dalších zákonů, to znamená, třetího čtení, na které jsou středy a pátky nějakým způsobem vyčleněny v tuto dobu. Já věřím, že dneska se už k tomu za chviličku dostaneme, ale také mě mrzí, že jsme neměli možnost se o tom pobavit více a že jsme těch pět dnů jednoduše tady byli v tu chvíli zbytečně. Děkuju.

