File: s129058.htm
Anchor: r6
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo. Určitě, pane kolego, nemám ambici vydávat se tímto směrem, v příštím volebním období se určitě bude Poslanecká sněmovna zabývat velmi významným zákonem, který vychází z evropského nařízení European Media Freedom Act. Nemyslím si, že by ale i v rámci toho došlo k takovéhle diskusi.
Jenom bych chtěl reagovat na kolegu Nachera. Já si tedy osobně myslím, že jakékoliv nálepkování druhu toho, jestli jsou média veřejné služby provládní, nebo ne, prostě není správné. (Poslanec Nacher gestikuluje z lavice.) Pokud to takhle, pane kolego Nachere, myslíte, dejte sem na stůl to, kolik stížností jste předložil Radě České televize a Radě Českého rozhlasu na neobjektivní informování. Takhle se ta věc přece má. Má-li někdo pocit, že média nefungují objektivně, nechť pošle stížnost Radě České televize a Českého rozhlasu. Takových stížností se tam vyřizuje spousta a jsou dokonce takové, ve kterých se uspělo. (Poslanec Nacher nesouhlasně gestikuluje a přichází k pultíku.) Já bych dokonce mohl uvádět příklady kritických reportáží, které tady zazněly, které jakoby byly protivládní, ale já si dokonce myslím, že mně to nepřísluší, tohle říkat. Má politik tady od řečnického pultíku říkat: To je provládní nebo protivládní reportáž? (Poslanec Nacher gestikuluje a hovoří mimo mikrofon.) Hovořím za sebe samozřejmě.
Stejně tak jsem přesvědčený o tom, že za situace, kdy máme média veřejné služby pod tlakem výroků, že Česká televize je nenažraná hydra, že je to všechno jenom provládní propaganda a že tam tedy někde sedí ti novináři, kteří opravdu píšou přesně tak, jak jim vláda posílá instrukce, se nedá vést otevřená debata o roli médií veřejné služby. Nedá, protože to nepůsobí ani vteřinu věrohodně. Všude v západních zemích, kde se měnily způsoby financování, tak tomu předcházela normální, věcná debata (Poslanec Nacher gestikuluje a hovoří mimo mikrofon.), ale ne s nenažranou hydrou. No, takhle je to celé. Já se k tomu výroku pořád vracím, ale Andrej Babiš tady vystupoval v posledních dnech vždycky tak a je předseda vašeho hnutí a o všem (Předsedající: Čas.) rozhoduje.

