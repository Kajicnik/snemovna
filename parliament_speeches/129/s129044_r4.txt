File: s129044.htm
Anchor: r4
Date: 29. schůze, 12. února 2025
Speaker: Poslanec Marek Benda

Speech:
Poslanec Marek Benda:: Vážený pane místopředsedo, vážené dámy, vážení pánové, já bych chtěl přece jenom trochu zareagovati na to, co tady dopoledne zaznívalo nejprve na jednání politického grémia, poté ve vystoupení pana poslance Andreje Babiše, vaším prostřednictvím.
Mně přijde vždycky fakt směšné, pokud si někdo stoupne za tento pultík, začne křičet totalita. Totalita opravdu vypadá trošku jinak, to nestojíte ve Sněmovně a nemluvíte za řečnickým pultem, a ještě zcela neomezeně, bez jakékoliv limitace.
K čemu dnes došlo a o čem jsme se bavili tu hodinu předtím nebo dvě hodiny předtím, než bylo zahájeno jednání Poslanecké sněmovny, byla skutečnost, že dochází k absolutnímu nadužívání a zneužívání přednostních práv. Tady je představa, že lidé s přednostními právy naprosto na úkor všech ostatních poslanců se můžou přihlásit každou pátou minutu a mluvit, jak dlouho chtějí. Proběhla dostatečná rozprava před programem, všichni s přednostními právy mluvili, všichni se jich ve středu vzdali. Máme čtvrtý den jednání Poslanecké sněmovny, dneska pátý, které se pokouší zahájit jednání o zákonu o České televizi a Českém rozhlase ve třetím čtení. ***
