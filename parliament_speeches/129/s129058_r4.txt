File: s129058.htm
Anchor: r4
Date: 29. schůze, 12. února 2025
Speaker: Poslanec Igor Hendrych

Speech:
Poslanec Igor Hendrych:: Děkuji vám za slovo, vážená paní místopředsedkyně. Vážený pane ministře, vážené dámy, vážení pánové, já jenom krátce, mě zaujala faktická poznámka pana poslance Zlínského, která tady proběhla před chvílí. Já skutečně jsem se seznámil s několika akademickými texty, mluvil jsem o tom tady v souvislosti s korespondenční volbou. Je to zmapováno vědecky, že skutečně je někdy velmi problematické pro novináře samotné oddělit své vlastní preference od svého profesionálního výkonu. Na to jsou studie a nejenom naše, ale především právě zahraniční, u nás pozřídku, ale jsou také. Tady se právě nabízí otázka skutečně té objektivity, do jaké míry je každý jednotlivý novinář schopen se poprat s těmi svými vlastními preferencemi a podat správný, profesionální výkon. To bývá často předmětem v podstatě kritiky i z naší strany.
V té souvislosti bych chtěl říct, že jsme byli tady s mediálním výborem před nějakým rokem v Itálii a tam jsme se dozvěděli pro mě docela zajímavou věc, jak to funguje tam. U nás totiž může být novinář - a to pan ministr ví - v podstatě kdokoli. Není to regulovaná profese, ale přitom je to profese, která má obrovský vliv. Hovoří se o ní historicky jako o takzvané čtvrté velmoci a novináři obecně - teď nemyslím jenom veřejnoprávních médií - mají obrovský vliv na společnost, a přesto to může dělat v podstatě kdokoliv. Já netvrdím, že ne... že v České televizi nedělají lidé, kteří jsou profesionály, kteří zhusta mají vystudovanou žurnalistiku, ale jestli pan ministr neuvažuje o tom, že by se i do téhleté věci zavedla nějaké regulace. V Itálii to funguje tak, že skutečně buď má vystudovanou žurnalistiku, anebo jinou vysokou školu, ale musí projít náročnou nějakou zkouškou elévství, v uvozovkách, a pak nějakou zkouškou, která je snad na úrovni dokonce advokátních zkoušek. Tak nám to aspoň popisovali. Takže (Předsedající: Čas.) opravdu novináře nemůže dělat každý. Děkuji.

