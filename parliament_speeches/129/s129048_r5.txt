File: s129048.htm
Anchor: r5
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo, pane místopředsedo. Já tady ještě jednou zopakuji návrh nové účinnosti velké mediální novely. "Tento zákon nabývá účinnosti prvním dnem kalendářního měsíce následujícího po dni jeho vyhlášení, první den kalendářního měsíce následujícího po dni jeho vyhlášení, s výjimkou dvou částí, které jsou obsažené v pozměňovacím návrhu kolegy Nachera a kolegy Laciny, které nabývají účinnosti dnem 1. ledna 2026."
Já jenom, dámy a pánové, k tomu doplním jednu podstatnou věc. Já jsem to konzultoval s panem zpravodajem. Nemýlím-li se, je dnes pátý den, kdy se zabýváme velkou mediální novelou, pátý den, pátý den a pro mě je to první možnost tady k tomu vůbec vystoupit, první možnost. To jen na téma, když jsem tady atakován panem předsedou Babišem, panem předsedou Okamurou, dalšími vystupujícími s přednostními právy, kteří se přihlásili. Já jsem dosud nemohl na nic z toho reagovat, tak mi neklaďte - samozřejmě můžete klást, ale jenom řečnicky říkám neklaďte - otázky, abych něco vysvětlil, když jsem k tomu pět dnů neměl příležitost.
Poslouchal jsem tady za těch pět dnů mnoho lží. Dneska říkal pan předseda Babiš, že nově zdaníme živnostníky. Návrh mediální novely osvobozuje všechny právnické osoby do 25 zaměstnanců od placení koncesionářských poplatků. Pane poslanče Babiši, prostřednictvím pana místopředsedy, my živnostníky osvobozujeme od poplatku, osvobozujeme, ne nově zavádíme. Padla tady stejná lež, to, že budou platit studenti na kolejích. Pane předsedo Babiši, nebudou, je to čistá lež. Nemohou, jejich příjmy jsou nižší a není to jejich domácnost. Já tady budu potom pečlivě vysvětlovat jednu Babišovu lež za druhou.

