File: s129075.htm
Anchor: r6
Date: 29. schůze, 12. února 2025
Speaker: Poslanec Jan Lacina

Speech:
Poslanec Jan Lacina:: Děkuji za slovo. Příjemné dopoledne, já mám tady také několik poznámek. Jednu k tomu, že jsem teď od půl desáté sledoval televizi Prima - kam jsem byl původně včera pozván, ale pak zase nepozván - a tam proběhl velmi zajímavý duel mezi panem poslancem Babkou a panem senátorem Hrabou a oba byli proti tomu zákonu. To se mi líbí, že je takový vyvážený duel v televizi Prima, kdy jsou oba proti, tak to mě opravdu pobavilo a chtěl jsem vás tady na to upozornit.
Pan Babka tam mimo jiné říkal, že když se převede financování České televize a Českého rozhlasu pod státní rozpočet, že to nebudou státní média, že to je vyloučená věc. Já se vás ptám - řečnicky - jaké chcete kratší vodítko, jaký chcete obojek, když ne rozpočet? Přece ten, kdo drží kasu, ten rozhoduje a rozhoduje úplně všechno.
Znovu apeluju nebo upozorňuju, byli jsme s příslušným výborem v Itálii, byli jsme ve Španělsku, byli jsme na Slovensku, byli jsme ve Švédsku, teď jedeme do Holandska. Tohle se nám prostě jednoznačně potvrzuje, vyjma skandinávských zemí, ale tam se velmi často plete to financování z rozpočtu s financováním z daňového přiznání, ale tam zase má pravdu pan ministr Baxa, že ve chvíli, kdy financujete z rozpočtu nebo z daňového přiznání, stávají se poplatníkem všichni, zatímco v tuto chvíli jsou to pouze domácnosti. Na to vždy zapomínáte, když o tom hovoříte, prostřednictvím pana předsedajícího, v médiích. Jsou to domácnosti, není to daň z mobilu. Nehrňte do české veřejnosti tuto lež jako věž.
Pak také ještě slýchám velmi často jednu výhradu. Proč tady nebyla ta redefinice veřejné služby? Proč po pětatřiceti letech nebo po kolika neredefinujeme, co od té veřejné služby očekáváme? Na to já vám odpovím, to je jako kdybyste chtěl redefinici železnice, ale ona je stále stejná. Jezdí se po kolejích a vozí to lidi a vozí to zboží, na tom nic nového nenajdete. Když se podíváte do železnice v České republice, tak jsou tam České dráhy, ty jezdí všude, a pak jsou tam komerční (Předsedající: Čas.) dopravci, kteří jezdí pouze tam, kde se jim to vyplatí. Tuhle analogii máte i na českém mediálním trhu, říká se tomu duální vysílací systém. ***
