File: s129057.htm
Anchor: r9
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Pane poslanče Samaši, prostřednictvím paní místopředsedkyně, ten zákon na takové situace samozřejmě myslí, protože pokud reálně nemůžete ten televizní signál přijímat, tak napíšete čestné prohlášení, že to nejde, a tedy poplatek platit nebudete. To není tak, že by jenom samotné vlastnictví televizního přístroje nebo pro domácnost chytrého telefonu znamenalo platit poplatek, když tam reálně to připojení není. Pak není splněna podmínka, že je to zařízení schopné toto přijímat, když v tom místě, kde jste, signál není.
Já jsem ale chtěl zmínit ještě jednu důležitou věc. Ta velká mediální novela není pouze spojená s tím, že má zajistit odolnost médií veřejné služby a jejich stabilitu, ale současně je to soubor opatření, která umožní zachovat stabilitu na mediálním trhu jako takovém. Já i moje ministerstvo jsme velkými zastánci duálního mediálního trhu, kde mají vyrovnané podmínky média veřejné služby i média soukromá.
Jenom připomenu, že ten návrh, ať už v té vládní podobě, nebo prostřednictvím návrhů pozměňovacích, omezuje obchodní podnikání České televize a Českého rozhlasu. Stanovuje strop například pro vysílání sponzoringu na České televizi, pozměňovací návrh Petra Bendla a Rudolfa Salvetra omezuje možnost obchodního podnikání Českého rozhlasu v obchodních sděleních. My považujeme za podstatné, aby i média soukromá měla stejné podmínky. Já velmi nerad do těch diskusí zavádím to, co tady zmínil kolega Lacina, při vší úctě k němu, jestli je některé médium vyšší důvěry než jiné médium. Je zapotřebí na mediálním trhu uchovávat stabilitu a tento zákon je s tím spojen. Pokud jej budeme redukovat jenom na to, že budeme tady používat ve veřejném prostoru lži, že vláda zavádí novou televizní a rozhlasovou daň, tak ale samozřejmě pak takováhle debata potom zanikne.

