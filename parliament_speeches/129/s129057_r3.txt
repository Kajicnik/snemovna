File: s129057.htm
Anchor: r3
Date: 29. schůze, 12. února 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážená paní předsedající, děkuji za slovo. Vážené dámy a pánové, taky musím reagovat na některé své předřečníky.
Nejprve budu reagovat na pana poslance Jakoba, který tady hovořil o nezávislosti médií. Já bych tedy... To trošku si dovolím zpochybnit, protože si myslím, že nestačí jenom nezávislost, ale je třeba i nestrannost a objektivita. Je třeba to tady zmínit, protože pokud je nějaké médium nezávislé a redaktoři tam prosazují v podstatě skrytě svůj správný světonázor, tak si myslím, že to není správná nezávislost.
Co se týká druhé mé reakce, tak budu reagovat na pana poslance Bělora, vaším prostřednictvím, který tady hovořil o tom, jak hlavně Česká televize, ale i Český rozhlas zprostředkovává divákům sport, vzdělávání, případně kulturu. Když jsem si připravoval vystoupení - dlouhé vystoupení - na toto téma, na které asi nedojde, tak jsem si přečetl knihu od pana doktora Františka Koukolíka Mocenská posedlost. Tam jedním z nástrojů propagandy je takzvaný infotainment, což je "kombinace zábavy, patřičně podaných informací podsouvaných za určitým účelem veřejnosti k ovlivnění veřejného mínění", takže ano, je to pravda, že je to správně, že veřejnoprávní média zprostředkovávají tyto informace, ale to neznamená, že pak tam nepodsouvají veřejnosti nějaké propagandistické materiály za určitým účelem. Děkuji za pozornost.

