File: s129045.htm
Anchor: r4
Date: 29. schůze, 12. února 2025
Speaker: Poslanec Jan Jakob

Speech:
Poslanec Jan Jakob:: Děkuju, pane místopředsedo. Byť bych měl nutkání reagovat na mnohé, co tady zaznělo - nejenom dneska, i předchozí dny - tak v rámci vstřícného přístupu jsem se vzdal úvodního slova zpravodaje. Já myslím, že to zvládnu rychle v těchto dvou minutách, protože výbor mě pověřil, abych tady informoval o tom, jak probíhalo jednání na výboru.
My jsme se tímto tiskem zabývali 14. ledna zhruba čtyři hodiny - koukám na pana předsedu výboru (Směrem k Patriku Nacherovi.) - přijali jsme usnesení, kde jsme doporučili hlasovací proceduru. Ta není úplně nejjednodušší, teď ji číst nebudu, načtu ji až v okamžiku, kdy se dostaneme k hlasování.
Rovnou upozorňuji, že byly podány pozměňovací návrhy zcela totožné. S tím jsme se i na výboru vypořádali a v souladu s legislativou v té proceduře doporučili, aby se vždy hlasovalo o prvním podaném u těch totožných. Poté jsme zaujímali stanoviska k jednotlivým pozměňovacím návrhům, těch je cirka padesát, a dvě doprovodná usnesení, dnes ještě jedno podané. Ke všem, i k těm totožným, jsme hlasovali stanoviska, byť drtivá většina je bez stanoviska.
Dovolte mi ještě konstatovat, že se tímto tiskem tady na plénu zabýváme už přes padesát hodin a dnes už je to 231. den od jeho prvního rozeslání. Děkuju.

