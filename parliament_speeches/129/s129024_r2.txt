File: s129024.htm
Anchor: r2
Date: 29. schůze, 12. února 2025
Speaker: Poslanec Radim Fiala

Speech:
Poslanec Radim Fiala:: Tak dámy a pánové, já bych pokračoval a řekl bych něco ještě k televizním poplatkům, zvyšování televizních poplatků. V podstatě my to chápeme jako další zvyšování daní. Myslím si, že něco takového udělat v současné době, kdy lidé mají hluboko do kapsy, je špatně, protože Česká televize a Český rozhlas dohromady hospodaří s 10 miliardami korun. Myslíte si, že 10 miliard korun je málo na to, aby nám veřejnoprávní média mohla poskytovat službu, kterou po nich žádáme? Já si myslím, že to málo není, ale pojďme popořádku a začněme od začátku.
Vláda a vládní parlamentní většina v uplynulých měsících totálně překopaly pravidla voleb do kontrolních rad veřejnoprávních médií, včetně počtu jejich členů a způsobu jejich volby a dalších podstatných náležitostí. No, proč k tomu došlo? Protože vládní většina, vládní koalice má zájem ovlivňovat veřejnoprávní média. Ona je takzvaně, podle mého názoru, politizuje. Neměla většinu v mediální radě, aby mohli rozhodovat, jak se budou veřejnoprávní média chovat vůči společnosti, vůči politice a podobně, tak teď tu většinu v mediálních radách mají a udělali to velmi jednoduchým způsobem. Udělali dvě věci.
První věc, kterou udělali, je, že zvýšili počet radních mediální rady. Proč to udělali? No, protože si tam dovolili další svoje lidi, a získali tak majoritu v této mediální radě. No jo, ale ta situace byla daleko složitější, oni ty lidi tady v Poslanecké sněmovně nebyli schopni tajnou volbou do těch mediálních rad dovolit, aby získali většinu, protože ani někteří jejich vlastní poslanci ty lidi, které jim tam navrhovali z neziskovek a podobně, neměli zájem volit. ***
