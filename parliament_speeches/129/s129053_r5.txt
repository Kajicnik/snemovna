File: s129053.htm
Anchor: r5
Date: 29. schůze, 12. února 2025
Speaker: Poslanec Jan Lacina

Speech:
Poslanec Jan Lacina:: Děkuji. Já jsem taky původně nechtěl vystupovat, ale nastartoval mě svou dnešní energií pan ministr Baxa, takže se připojuji. Jednak my jsme v tomto volebním období vzali vládě možnost odvolat celou Radu České televize nebo celou Radu Českého rozhlasu, vzali jsme to této vládě i kterékoliv příští v tom zákoně a zároveň v té velké mediální novele, s kterou teď přicházíme, zavádíme tu takzvanou indexaci, to znamená finanční nezávislost Českého rozhlasu a České televize, a tyhlety dvě nohy z nich dělají skutečně nezávislé instituce na české vládě, kterékoliv příští. To je jedna věc.
Chtěl bych říci, že Luboš Brož, který tu říkal, že jestli jsou, nebo nejsou nezávislé ty televize v zahraničí, no tak samozřejmě na zahraničních cestách ve Španělsku, na zahraničních cestách na Slovensku nám potvrzují novináři, že televize jdou na ruku aktuální vládě. Zeptejte se svých kolegů, kteří tam byli, anebo si na to vzpomeňte, prostřednictvím pana předsedajícího, na Slovensku jste byl s námi, pane poslanče.
Rozšíření okruhu koncesionářů, které tady někdo také napadal - to jsou ty mladé, nové domácnosti - no tak v Rakousku to normálně rozhodl Ústavní soud, protože platí stále to samé: platí jedna domácnost, která má přístup k rozhlasovému či televiznímu vysílání. Na tom se nezměnilo nic za pětatřicet let. V Rakousku to nerozhodoval zákon, ale rozhodoval to Ústavní soud, protože se na něj obrátila ORF.
V řadě zemí, kde se neplatí koncesionářské poplatky nebo poplatky za televizní a rozhlasové vysílání, to není, prosím pěkně, z rozpočtu. Dostudujte si to, pánové. Je to prostě často tak, že to jde přímo z daňového přiznání. To vůbec nejde do státního rozpočtu. Chybně uváděl pan kolega Nacher se mnou v jedné z předešlých debat Finsko jako zemi, kde to jde z rozpočtu. No nejde, tam zaplatíte procento z daňového přiznání a to jde rovnou těm médiím veřejné služby. Také špatně, pan kolega Dlask v jiném v našem televizním duelu jmenoval (Předsedající: Čas, pane poslanče.) Rakousko jako místo, kde to jde z rozpočtu. (Předsedající: Čas, pane poslanče. Když tak se přihlašte opětovně.) Nejde, jde to z veřejnoprávních poplatků.

