File: s129054.htm
Anchor: r5
Date: 29. schůze, 12. února 2025
Speaker: Poslanec Ondřej Babka

Speech:
Poslanec Ondřej Babka:: Děkuju za slovo. Já se omlouvám, pane ministře, ale vy jste se úplně zbláznil podle mě, protože takhle tady říkat o takovémto výroku naší paní předsedkyně, že je lež, tak tomu tedy vůbec nerozumím, ale jestli tedy... Chtěl jsem pochopit tu vaši logiku a tu vaši argumentaci, tak jsem si teďka v rychlosti tady našel, kolik stojí Netflix, který říkala paní předsedkyně, že je tou televizí pro mladé generace, takže stojí 309 korun měsíčně (Ministr Baxa stojí u pultíku a doplňuje informace.) pro dvě domácnosti, to znamená 154,50 korun na jednu domácnost, Spotify Family - kterou... paní předsedkyně říkala, že je rádiem pro mladé lidi - stojí 269 korun pro šest lidí, to znamená 44,80 na jednoho, 154,50 plus 44,80 je 199 korun 30 haléřů, takže méně o 6 korun a 70 haléřů, než kolik nově budou platit za Český rozhlas a Českou televizi. To jsem vzal úplně náhodné předplatné Netflixu a Spotify. Říkat tady třikrát a máchat rukama (Výrazná gestikulace.), že lžete, lžete, lžete, na takovémhle absurdním příkladu, pane ministře, to fakt nemyslíte vážně. (Potlesk.)

