File: s129075.htm
Anchor: r4
Date: 29. schůze, 12. února 2025
Speaker: Poslanec Ondřej Babka

Speech:
Poslanec Ondřej Babka:: Děkuji za slovo. Vážený pane ministře, vy se tady furt vyjadřujete k tomu, jakým způsobem my chceme změnit financování médií veřejné služby, pořád máte nějakou obavu, vyjádřil jste tady, že musí být nějaká široká shoda napříč politickým spektrem. My jsme očekávali po schválení prvním - té malé novely - že za námi přijdete a budete nějakým způsobem s námi konzultovat změny ve financování veřejnoprávních médií. To se nestalo, dokonce mám pocit, že jste nám to tady při tom projednávání malé mediální novely slíbil, takže to se nestalo.
Dneska tady dochází k tomu, že den poté, co jste si včera zvýšili platy, dnes zdaníte nově firmy, zdaníte internet. K tomu tady dnes dochází, to je celé.
Ještě se vyjádřím k té notifikaci, protože vás tady na to upozorňuju od prvního čtení této velké mediální novely, kdy se na to ptám. Vy jste tady na mikrofon řekl, že nedochází k žádným strukturálním změnám. Já se domnívám, že k nim stoprocentně dochází právě proto, že měníte změnu strukturálně u právnických osob, to znamená, zdaňujete ty firmy podle počtu zaměstnanců, a nikoliv podle přístrojů. Tam jednoznačně dochází ke strukturálním změnám. Já se vás na to ptám od prvního čtení. Vy jste mi tady na výboru pro mediální záležitosti dal příklad s tím Slovenskem, že na Slovensku to přece tak udělali, takže vy můžete taky. Tak to jsem se trošku pousmál, že teď používáte jako nějaký příklad toho, že to nemusíte dělat, Slovensko.
Pak jsme se teda dozvěděli, že proběhly nějaké neformální konzultace s Evropskou komisí na nějaké úřednické bázi, ale není z toho žádný zápis. Tak nám tady řekněte a potvrďte to, že vám Evropská komise řekla, že to nemusíte notifikovat. Nic takového neexistuje.

