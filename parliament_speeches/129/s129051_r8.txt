File: s129051.htm
Anchor: r8
Date: 29. schůze, 12. února 2025
Speaker: Poslanec Marek Benda

Speech:
Poslanec Marek Benda:: (Poslanec Nacher z lavice mimo mikrofon: Marek Benda navrhne zkrácení faktických na 20 vteřin. Pobavení v sále.) Vážený pane místopředsedo, vážené dámy, vážení pánové, nápad pana kolegy Patrika Nachera, prostřednictvím předsedajícího, by byl skvělý. (S úsměvem.) Já bych se do těch 20 vteřin vešel, ale tam bych asi souhlasil s tím, že jsme za hranicí jednacího řádu.
Já jsem chtěl jenom zareagovat na pana kolegu Brázdila, který tady tak krásně školil našeho pana ministra. Právě že problém je ten, že jsme se pět dní nedostali do jednání pořadu schůze, že nebylo možné zahájit bod. V tu chvíli samozřejmě jsou přednostní práva tak, jak jsou přihlášena, a vždy tam byly přihlášky dávno před panem ministrem. Každý z vašich náčelníků přijde a na každou schůzi, na každý den jednání, před každým bodem, uvnitř každého bodu, v rozpravě v každém bodu si nasype své čtyři, šest přihlášek. To není normální a to tvrdím, že je porušováním jednacího řádu.
Když si ho přečtete, paní kolegyně Peštová, § 57 říká naprosto jasně, jak probíhá projednávání bodu. Vystupuje navrhovatel, ne přednostní práva. To je napsáno v jednacím řádu, tak prostě přednostní práva holt až po navrhovateli a nevím, co je na tom divného. Nedošlo tady k žádnému porušení, naopak. Situace, kterou jsme tady zažili ve středu, kdy všichni se odhlásí, aby se v pátek začali zase přihlašovat, svědčí o tom, že se jedná jenom o obstrukci.

