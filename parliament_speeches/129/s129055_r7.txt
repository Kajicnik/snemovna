File: s129055.htm
Anchor: r7
Date: 29. schůze, 12. února 2025
Speaker: Poslanec Ondřej Babka

Speech:
Poslanec Ondřej Babka:: Děkuju za slovo. No, já musím zareagovat na ty orgie nenávisti, protože nemám pocit, že bych ani já, ani nikdo z mých kolegů tady měl nebo cítil nějakou nenávist vůči České televizi nebo Českému rozhlasu. Já pouze mám výhrady k tomu, jakým způsobem Ministerstvo kultury připravilo tento zákon, jakým způsobem věcně ho připravilo, jakým způsobem od začátku s ním nesouhlasí profesní svazy, komerční televize, zástupci všech sektorů. Jediný, kdo už dneska ten zákon jako celek podporuje, je tady možná nějakých pár koaličních poslanců, kteří vůbec nevědí, o co jde. Dneska po tom druhém čtení, co načetli vaši kolegové z ODS, tak už ten zákon pomalu nepodporuje ani Český rozhlas samotný, takže vůči tomu já mám výhrady. Já určitě netrpím žádnou nenávistí ani vůči České televizi, ani vůči Českému rozhlasu.
My tady nejsme ti, kteří by vám měli odpovídat. Vy se mě tady nebo nás se tady ptáte, abychom vám řekli, co je to ta daň. No, ta daň je těch 250 000 ročně pro ty největší firmy, pane ministře, to je ta daň. Uvědomujete si, že to nejsou malé peníze ani pro ty velké firmy, že by ty peníze mohly investovat do vývoje, do zaměstnanců a tak dále? Ale my tady nejsme od toho, abychom vám odpovídali na vaše otázky. My svoji představu toho, jak si představujeme fungování veřejnoprávních médií v 21. století, představíme ve volební kampani voličům a občanům a ti pak řeknou, jestli s těmi našimi vizemi souhlasí, nebo ne.
Vy tady strašíte, že chceme zrušit Českou televizi nebo Český rozhlas, že je chceme ovládnout. To vůbec není pravda. My chceme, aby ta média veřejné služby fungovala efektivně a tak, jak se sluší a patří v 21. století. Děkuji za pozornost.

