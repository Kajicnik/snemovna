File: s129053.htm
Anchor: r9
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo. Já neříkám, že každý výrok, který tady zazní, je lží. To chci zdůraznit. Paní předsedkyně Schillerová řekla například: "Podařilo se vám napsat zákon, který dokázal spojit dvacet čtyři významných asociací a svazů zastupujících tisíce firem v České republice." To je pravda. Nesouhlas podnikatelského sektoru s tím novým systémem, který je inspirován v Německu, takový je a my jsme s nimi vedli dialog.
Ale pokud se řekne, že: "Podařilo se vám napsat zákon, kterým šokujete celou jednu mladou generaci, pro kterou je její televizí Netflix, Voyo, YouTube, Spotify, Apple Music, protože jim pošlete složenku za službu, kterou nesledují a nevyužívají, a přitom za ni budou platit víc než za tu, kterou využívají každý den." Není pravda. Uděláme tabulky s panem poslancem Babkou a řekneme si, kolik stojí předplatné všech těchto stanic dohromady versus jedno předplatné České televize měsíčně. Tu tabulku příští týden tady předneseme, kolik je součet měsíčních předplatných za platformy a jeden poplatek za Českou televizi a Český rozhlas, který navíc platí domácnost. Domácnost, domácnost! Je to prostě nesprávný, nepřesný výrok. V březnu si tady ukážeme ty tabulky, kolik stojí součet těch předplatných. Takhle ta věc prostě stojí. Já už to mám napsané tady teď.
Pak bych chtěl reagovat na pana poslance Brože, prostřednictvím pana místopředsedy Skopečka. Pane poslanče Broži, přineste výrok - jako já tady cituji výroky představitelů hnutí ANO - během těch mnoha hodin, těch 260 dnů, kdy jsem řekl, že placení ze státního rozpočtu v západních zemích znamená ohrožení demokracie. Přineste mi tento výrok, který já jsem někde v takové rozpravě řekl, a pak se pojďme bavit o tom, jakým způsobem tady kdo říká pravdu nebo nepravdu. Já vám rovnou odpovím, já jsem nic takového nikdy neřekl. Já jsem nikdy neřekl, že placení ze státního rozpočtu je útok na demokracii.

