File: s129047.htm
Anchor: r2
Date: 29. schůze, 12. února 2025
Speaker: Poslankyně Helena Válková

Speech:
Poslankyně Helena Válková:: Děkuji. Já bych chtěla doplnit tady ten výklad čl. 6 ústavy a možná že z toho bude zřejmé, jakým způsobem my postupujeme, nebo lépe zřejmé, pokud bude tedy vůle to pochopit. Tady je totiž první věta: "Politická rozhodnutí vycházejí z vůle většiny vyjádřené svobodným hlasováním." Ale je tam i druhá věta: "Rozhodování většiny dbá ochrany menšin." My si tu ochranu vykládáme - logicky - asi extenzivněji než vy a vy nám ji zase redukujete, takže v tom může být konflikt. To je první poznámka.
Za druhé, teď ironicky musím říct, že oceňuji kreativní výklad jednacího řádu, kdy se ve faktických poznámkách čte zpravodajská zpráva, což jistě není obvyklé, není to ale tímto jednacím řádem vyloučené. Musím říci, že jednací řád - to je veliký dluh všech, vlády, koalice, opozice - je třeba reformovat.
Třetí rychlá poznámka, já jsem strašně ráda, že pan doktor Haas, pan poslanec Haas, vaším prostřednictvím, pane místopředsedo, teď jménem všech koaličních poslanců vyjádřil tu účast s utrpením pozůstalých po tragické střelbě na Filozofické fakultě, ale to my jsme chtěli už předevčírem v rámci svého usnesení. To, co mě i osobně zarazilo, že jenom kvůli tomu, že jsme to přednesli my, tak jste většinově pro to nezvedli ruku, respektive jste pro to nezvedli ruku. My jsme tuhle smutnou kapitolu chtěli uzavřít a nechtěli jsme to otevírat. Tím usnesením... To měla být taková slavnostní tečka a vyjádření toho pohnutí, nicméně jsme byli potom v šoku a to se nám nesmíte vůbec divit (Předsedající: Čas.), takže jsem ráda, že aspoň dneska dodatečně se tak stalo.

