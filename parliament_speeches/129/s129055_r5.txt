File: s129055.htm
Anchor: r5
Date: 29. schůze, 12. února 2025
Speaker: Poslanec Roman Bělor

Speech:
Poslanec Roman Bělor:: Děkuji za slovo. Dámy a pánové, já se domnívám, že jsme tady vlastně řadu dní svědky takových orgií nenávisti vůči České televizi a vůči Českému rozhlasu s tím, že ty orgie nenávisti se odehrávají vlastně na pouze jednom zlomku toho, co obě tato média vysílají. To se týká zpravodajství a publicistiky. Úplně se zapomíná na to - bylo to tady sice řečeno, já to chci zdůraznit - že obě tato média se věnují pořadům vědeckým, výchovným, dokumentárním, kulturním, což ty komerční televize nedělají skoro vůbec.
Já si třeba neumím představit přenos České filharmonie na Nově. To kdybych zažil, tak bych skutečně spadl ze židle. Zapomíná se třeba i na takovou věc, že Český rozhlas provozuje Symfonický orchestr Českého rozhlasu, jeden z našich pěti exportních symfonických těles, která jsou pilířem naší mezinárodní prezentace klasické hudby, což je pilíř našeho kulturního dědictví. To bych chtěl zdůraznit.
Jak televize, tak Český rozhlas dokumentují vývoj té společnosti. Česká televize produkuje řadu dokumentárních filmů s tím, že v tom historicky zastoupila to, co kdysi dělal Krátký film. Nikdo jiný to nedělá.
Také bych rád připomněl, že Česká televize i Český rozhlas jsou koproducenty řady významných projektů. Český film si neumím představit bez koprodukční role České televize. Tady kolega Lacina položil tu otázku: Jak se vám líbila olympiáda? Tak já bych položil třeba otázku: Jak se vám líbil Večerníček? Já bych chtěl vidět české dítě, které nevidělo Večerníček, takže bych mohl položit jaksi jízlivou otázku, jestli se vám líbil nebo nelíbil Večerníček. Děkuju. (Potlesk.)

