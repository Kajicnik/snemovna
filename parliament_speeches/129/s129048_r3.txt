File: s129048.htm
Anchor: r3
Date: 29. schůze, 12. února 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, pane místopředsedo. No, zoufalí lidé dělají zoufalé věci a vy jste skutečně zoufalí. Vy jste zoufalí úplně ve všem. Vám se nedaří vysvětlit lidem, proč jste jim zvedli daně, vám se nedaří vysvětlit seniorům, proč je považujete za hospodářskou škodu, vám se nedaří vysvětlit mladým rodinám, proč si nemohou vzít hypotéku, protože prostě neufinancují jednak výši, jednak úroky, vám se nedaří vysvětlit mladým maminkám, proč jste jim zrušili školkovné, vám se nedaří vůbec nic. Všechno jenom tlačíte silově, ale ono to má jednu, v uvozovkách, smutnou výhodu a to je ta, že posouváte výklad jednacího řádu této Sněmovny skutečně neuvěřitelným způsobem. Já vám za hnutí ANO slibuju, že už sem nebudeme chodit - pokud dostaneme důvěru a budeme mít většinu v této Sněmovně - rok a půl s EET 2.0, že už sem nebudeme chodit se zákony a poslouchat vašeho lídra opozice Fialu, jak "nikdy to neschválí, nikdy to nedovolíme". My - a jednoduše a krásně - budeme tyto zákony - pokud tady budeme mít většinu - poslouchejte, milí občané, schvalovat v módu tak, jak jste nás to naučili, a že jste nás tedy vyučili řádně. Děkuju. (Potlesk zleva.)

