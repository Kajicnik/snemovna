File: s129055.htm
Anchor: r1
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo. Já tady mám připravené potom dál ty reakce na ten Netflix, mám tedy předplatné Netflixu vypočítané, tak si to, pane Babko, ještě potom vypočítáme, prostřednictvím pana místopředsedy Skopečka.
Ale byl bych rád, kdyby - je tady poměrně hodně poslanců a poslankyň hnutí ANO - jste vystoupili s komentářem k následujícímu výroku Andreje Babiše. Je to ze sociálních sítí Andreje Babiše, je to printscreen. Mohu to každému z vás ukázat, že jsem si to nevymyslel. "Fialova vláda chce na české domácnosti, živnostníky a firmy uvalit novou televizní a rozhlasovou daň," Andrej Babiš říká. "Fialova vláda chce na české domácnosti, živnostníky a firmy uvalit novou televizní a rozhlasovou daň. Dělá to navíc způsobem, který je nejen podlý, ale naprosto cynický." Tak a já bych vás rád vyzval, nebudu nikoho vyzývat explicitně, aby nám vysvětlil, co je to ta nová televizní a rozhlasová daň pro české domácnosti, živnostníky a firmy, pro české domácnosti, živnostníky a firmy, nová televizní a rozhlasová daň. Zákon o televizních a rozhlasových poplatcích tady platí od počátku devadesátých let, třicet let ten princip nikdo nezpochybnil. Můj návrh je takový, aby 3,3 milionu domácností nadále platilo jeden rozhlasový a televizní poplatek, tak jak je to stanoveno v současné době. Pro každou tuto domácnost náš návrh znamená plus 25 korun měsíčně navíc. Tak budu rád, když někdo tady vystoupí, co je to ta pro české živnostníky, domácnosti nová televizní a rozhlasová daň. Nová televizní a rozhlasová daň, 3,3 milionu domácností platí +25 korun navíc.

