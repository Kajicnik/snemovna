File: s129077.htm
Anchor: r4
Date: 29. schůze, 12. února 2025
Speaker: Poslanec Patrik Nacher

Speech:
Poslanec Patrik Nacher:: Ano, tak to bude krásné ukončení dnešního bodu, protože ve 12 hlasujeme. Tak aby to nebyl pak nakonec den blbec, když je to taky od B. (Smích z lavic hnutí ANO.)
No, ale já nejdřív... reakce na kolegu Lacinu, on si tady stěžuje, že ho někam nepozvali nebo že tam někdo měl... že měli dva podobný názor. Tak, pane kolego, prostřednictvím pana místopředsedy, já tahleta oslabení nebo přesilovky, jak chcete, zažívám v České televizi dnes a denně a nestěžuju si tady na to, jo, dnes a denně. Moji kolegové taky. Klidně vám dám monitoring tisku. Já jsem třeba včera měl být taky v Primě, místo toho jsem měl projev, takže se to zrušilo, to se prostě někdy stane, ale že bych šel sem na mikrofon a stěžoval si, to by mě tedy nenapadlo. Mám pocit, že zrovna my dva jsme se o téhleté mediální legislativě v televizi bavili.
Pokud jde o tu definici, no, to si myslím, že je úplné nepochopení tady, srovnávat to s kolejemi, s vlakem a podobně. Ta situace se prostě za těch třicet pět let změnila a je namístě se pobavit o tom, jaká je poptávka společnosti, co od veřejnoprávních médií chceme. To je přece ten základní úkol, protože ta poptávka je úplně jiná než v roce 1991, kdy tady spousta možností nebyla. Z toho teprve bude vycházet nějaká finanční náročnost.
Vy u věcí - to je neuvěřitelné - u kterých se vám hodí, tak argumentujete, že se něco deset let, pět let, patnáct let nezměnilo, a tam, kde se vám to nehodí, tak řeknete: To klidně může zůstat věčně, protože to je v pohodě, protože to je dobře napsané. Ne, to prostě jsou za mě spojené nádoby a vy se tomu bráníte jenom proto, že spěcháte a tohleto by vás zdržovalo, to je jediný důvod. Možná by se třeba zjistilo, že definice nebo redefinice by úplně změnila pohled na to, co se očekává od veřejnoprávních médií v roce 2025. (Hluk v sále.)

