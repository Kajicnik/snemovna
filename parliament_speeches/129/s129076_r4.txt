File: s129076.htm
Anchor: r4
Date: 29. schůze, 12. února 2025
Speaker: Poslanec Stanislav Berkovec

Speech:
Poslanec Stanislav Berkovec:: Děkuji, pane místopředsedo. Dovolte, abych přečetl část docela zásadního dopisu, který podepsal právník pan Benoît Le Bret: "Zanedbání této procesní povinnosti oznámení Evropské komisi bude mít velké důsledky. Podle ustálené judikatury Soudního dvora Evropské unie nesplnění oznamovací povinnosti podle evropské směrnice 2015/1535 při přijímání vnitrostátních technických předpisů znamená, že jsou tyto předpisy nepoužitelné vůči jednotlivcům, a vnitrostátní soudy musí konstatovat, že jsou nepoužitelné. V tomto ohledu máme za to, že generální ředitelství pro vnitřní trh, průmysl, podnikání a malé a střední podniky Komise připomnělo vašim útvarům nejméně dvakrát, v červenci a říjnu 2024, povinnost členských států podle směrnice skutečnost, že neoznámení návrhu mediální reformy Evropské komisi před jeho přijetím by mělo za následek nevymahatelnost tohoto opatření.
Za druhé, cílem návrhu mediální reformy je reformovat systém financování provozovatelů českého veřejnoprávního vysílání zvýšením koncesionářských poplatků a výraznou úpravou zdroje financování veřejnoprávních médií. Návrh opatření přináší podstatné změny stávajícího režimu a zvyšuje úroveň státní podpory o více než 20 procent. V případě přijetí by tedy došlo k vytvoření nové státní podpory, která vyžaduje předchozí oznámení Evropské komisi. K tomuto závěru dospěla i Legislativní rada vlády České republiky, oddělení informací pro kompatibilitu s právem Evropské unie, ve svém stanovisku ze dne 3. června 2024."
Ještě připomenu, že v analogické situaci francouzský ministr zarazil debatu právě proto, aby mohlo dojít k tomu příslušnému oznámení a zákon mohl být přijat. Děkuji.

