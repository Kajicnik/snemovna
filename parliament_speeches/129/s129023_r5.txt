File: s129023.htm
Anchor: r5
Date: 29. schůze, 12. února 2025
Speaker: Poslanec Tomio Okamura

Speech:
Poslanec Tomio Okamura:: Pojďme na vzdělávací pořady. "Dalším typem pořadů, kterými se Česká televize zavazuje plnit službu veřejnosti, jsou vzdělávací pořady. Jak kodex uvádí v čl. 10, ‚populárně-vzdělávací a osvětové pořady určené různým věkovým a zájmovým skupinám‘ mají v programu pevné místo. Značnou pozornost pak věnuje pořadům, které přispívají ke znalosti cizích jazyků.
Zábava v programu. Česká televize musí vysílat i pořady pro diváky, kteří hledají zábavu a odpočinek. U zábavních pořadů ale nesmí sklouzávat k bulvárnosti. Česká televize dle svého Kodexu České televize ‚upřednostňuje především takové zábavní pořady, které alespoň zčásti přinášejí divákům umění nebo rozvíjení poznání‘. Věnuje se i alternativní zábavě a zajišťuje vlastní výrobu rozmanitých pořadů.
Program pro děti a mládež. Česká televize jako prakticky jediný stálý producent televizní tvorby pro děti a mládež v České republice podporuje původní tvorbu pro tyto skupiny diváků. Zprostředkovává jim hlavně tradici české i světové pohádky, filmy pro děti a mládež, výchovné a vzdělávací pořady a soutěže. ‚Při tvorbě programů pro děti a mládež dává Česká televize prostor ukázkám možností integrovaného soužití zdravých dětí s dětmi zdravotně postiženými. Česká televize je v pořadech pro děti a mládež povinna rovněž napomáhat národnostní a etnické toleranci.‘ Při natáčení dětských pořadů se například snaží zabezpečit, aby složení účinkujících zahrnovalo i děti a mladé lidi se zdravotním postižením a zástupce národnostních, rasových či etnických menšin žijících v České republice. Zakládá si také na informování dětí a rodičů o odborníky doporučované míře času trávené sledováním televizního vysílání. Na teletextu a internetu informuje o dopadech tohoto vysílání na dětské publikum. Poskytuje i informační telefonní linku s poradenstvím o vlivu vysílaných pořadů na děti." No, ono to dětské vysílání je opravdu občas otázkou. Já jenom připomenu - a to vzbudilo obrovskou nevoli mezi koncesionáři - tu pár let starou kauzu, kdy herec Miroslav Donutil namluvil pro Českou televizi pohádku o Sněhurce, kde bylo řečeno, že Sněhurka má příliš bílou pleť, seznamovala se tedy s princem tmavé pleti a potom měli čokoládové děti, tam bylo řečeno. Ale i to, že se Sněhurka, což už z podkladu té pohádky Sněhurka, se hodnotí - Česká televize vysílá pohádku pro děti - že má příliš bílou pleť, a proto ji namíchali potom s multikulturním princem a měli čokoládové děti, jak tam bylo řečeno v pohádce, to opravdu vzbudilo značnou nevoli. Namlouval to Miroslav Donutil. Co to Česká televize předvádí? Přeci to není Sněhurka potom. Sněhurka pohádka, ji známe z dětství, tak co to je, co to Česká televize předvádí? Proč to za každou cenu takhle upravujou? To se mi nelíbí a je to přesně o tom, co jsem mluvil předtím. Prosím vás, neohýbejme ty tradice, neohýbejme to. Nemusíme se stydět za svoji kulturu. ***
