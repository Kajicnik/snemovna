File: s129084.htm
Anchor: r16
Date: 29. schůze, 12. února 2025
Speaker: Poslanec Jakub Michálek

Speech:
Poslanec Jakub Michálek:: Děkuju za slovo. Já jsem velmi rád, že už jsme tento nekonečný maraton zdržování ukončili, a to hlavně z toho jednoduchého důvodu, že aby byly Česká televize a Český rozhlas opravdu nezávislé, tak nemůžou záviset na tom, jestli jim politici schválí nebo neschválí zvýšení poplatků. To je přesně ten stav, který tady několik měsíců trval, takže jsem rád, že tohleto jsme tady ukončili.
Já za sebe musím říct, že jsem byl připraven hlasovat pro valorizaci těch poplatků, které dneska platí, tak jak to bylo v programovém prohlášení vlády, ale vláda zklamala svoje voliče v tom, že nesplnila to, co má v programovém prohlášení. Nezavedla nezávislou kontrolu hospodaření České televize a Českého rozhlasu, které hospodaří s víc jak deseti miliardami korun.
Naopak tam místo toho zavedla další zdroje, se kterými budou tyto instituce hospodařit. To jsou ty nové poplatky, které budou platit lidi, kteří televizi nemají, mají jenom smartphone, a budou je platit firmy, které televizi nemají. Tak to je zase věc, kterou jsme nemohli podpořit a na které jsme domluveni nebyli.
Stejně tak poslední věc je ta díra, která se zanáší nově do toho zákona, že se zřizuje memorandum, které když nebude uspokojivě schváleno, tak bude mít ministr kultury nové kompetence zasáhnout do odvolání ředitele České televize ultimativně. To já považuji za krok, který naopak jde proti nezávislosti České televize.
Ze všech těchto důvodů klub Pirátů se rozhodl podpořit tuto novelu symbolicky jedním hlasem tak, abychom dali najevo význam, který přikládáme, že podporujeme nezávislost České televize a Českého rozhlasu jako součást demokratických institucí v Česku, ale nemůžeme souhlasit s tou podobou zákona, jak ho upravila vláda v Poslanecké sněmovně a jak zklamala vlastní programové prohlášení a vlastní voliče. Děkuji za pozornost.

