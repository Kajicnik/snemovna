File: s129052.htm
Anchor: r8
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Kolegyně, kolegové, já mám takovouhle obrovskou tašku plnou podkladů. (Ukazuje.) Všechny jsem přečetl a jsem schopen vlastně na jakékoliv vaše dotazy, komentáře odpovídat. Neměl jsem k tomu dosud příležitost. Velice podrobně to tady bylo řečeno, jak nebyla šance.
Ale já budu pokračovat v těch faktických poznámkách a vyvracet nepřesné výroky nebo lži, které tady zazněly.
Alena Schillerová: "Podařilo se vám napsat zákon, kterým šokujete celou jednu mladou generaci, pro kterou je její televizí Netflix, Voyo nebo YouTube a rozhlasem Spotify nebo Apple Music, protože jim pošlete složenku za službu, kterou nesledují a nevyužívají, a přitom za ni budou platit víc než za tu, kterou využívají každý den." Lež, paní předsedkyně Schillerová, čistá lež, to, co jsem tady teď přečetl, ten váš výrok. Žádné složenky mladé generaci nebudeme posílat, paní předsedkyně, prostřednictvím pana místopředsedy. Co je tohleto za výrok? Jaké jsou ceny pro jednu domácnost, pro každého individuálního plátce za streamovací platformu? Lež, je to čirá lež tohle. Žádná jedna generace nebude platit. Je to poplatek, který je pro jednu domácnost a ne pro každého příslušníka generace, který sleduje Spotify. Čirá lež tady v tomto výroku. já potom budu, až budu mít vystoupení, přesně říkat, kolik stojí poplatky za streamovací platformy a kolik platí jedna domácnost za jeden poplatek.
Takových věcí můžeme tady říkat celou řadu. Já jsem jenom reagoval na to, že jsem neměl dosud příležitost tady vystoupit, protože několik hodin tady blokovali Tomio Okamura a Andrej Babiš debatu.
Dodám k tomu ještě jednu věc. Hnutí SPD alespoň říká věci otevřeně. Státní příspěvková organizace zřizovaná Ministerstvem kultury, ministr má právo okamžitě odvolat ředitele, o čemkoliv rozhodnout, tak aspoň vy říkáte otevřeně (Předsedající: Čas, pane ministře.), že chcete média ovládat.

