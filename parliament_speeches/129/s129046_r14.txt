File: s129046.htm
Anchor: r14
Date: 29. schůze, 12. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo, pane místopředsedo. Já bych si dovolil načíst opravu data účinnosti návrhu zákona. Podle § 95 odst. 2 zákona o jednacím řádu Sněmovny lze v rámci rozpravy ve třetím čtení navrhnout opravu data účinnosti zákona.
V části páté čl. 8 uvedeného návrhu zákona je účinnost navrhována k datu 1. ledna 2025, což je datum nereálné, a proto je třeba stanovit datum nové.
Vzhledem k potřebě udržet stávající rozsah - rozsah poskytování veřejné služby - navrhuji stanovit účinnost zákona prvním dnem kalendářního měsíce následujícího po dni jeho vyhlášení. Toto datum rovněž zajistí, že nová výše rozhlasového a televizního poplatku bude platná od začátku kalendářního měsíce.
Zároveň je třeba zohlednit odloženou účinnost některých ustanovení, která navrhují dva z pozměňovacích návrhů. Pozměňovací návrh F1 Jana Laciny navrhuje účinnost k 1. lednu 2026, u části třetí čl. 5 bodů 19 a 21 a části páté. Pozměňovací návrh J4 pana poslance Patrika Nachera navrhuje účinnost k 1. červenci 2025, u čl. 7 bodů 1 až 5 a bodu 7.
Budou-li tedy schváleny pozměňovací návrhy F1 a J4, navrhuji, aby účinnost návrhu zákona, kterým se mění zákon o České televizi a zákon o Českém rozhlasu, ve znění pozdějších předpisů, byla stanovena následovně: "Tento zákon nabývá účinnosti prvním dnem kalendářního měsíce následujícího po dni jeho vyhlášení, s výjimkou části čtvrté čl. 7 bodů 1 až 5 a bodu 7, které nabývají účinnosti dnem 1. července 2025, a části třetí čl. 5 bodů 19 a 21, a části páté, které nabývají účinnosti dnem 1. ledna 2026. Děkuji. ***
