File: s129053.htm
Anchor: r1
Date: 29. schůze, 12. února 2025
Speaker: Poslanec Martin Dlouhý

Speech:
Poslanec Martin Dlouhý:: Já navážu na svého předřečníka, který mě v zastupitelstvu hlavního města naučil frázi, prostřednictvím pana předsedy, že "nechtěl jsem se původně přihlásit a nechtěl jsem se k tomu vyjadřovat".
Já jsem si myslel dlouho, že vybírání poplatků je z ekonomického hlediska strašně neefektivní - a je to neefektivní - že mít oddělenou a nezávislou televizi od rozhlasu je zbytečnost a že se to může sloučit a že ušetříme peníze, takže v tom se možná shodneme. Já jsem si to myslel dvacet let a pak jsem změnil názor, protože jsem si řekl: U nás je televize a rozhlas jistým způsobem kulturní instituce, která nebyla provládní, sehrála velkou roli jak za druhé světové války, jak v roce 1968 i v roce 1989 nebyla provládní, když vysílala demonstrace v podstatě bez souhlasu, čili asi to úplně provládní instituce není a je nezávislá. Proto si myslím, že se o ni máme starat.
Mám dojem, že to bylo někde ve Švýcarsku, měli hlasování - tam mají často referenda - tam měli referendum o tom, jestli tu veřejnou televizi a ta média zrušit. Kupodivu si prohlasovali, že chtějí ta veřejná média a že za ně chtějí platit, takže nedívejme se na to jako na něco, co jsou jenom peníze, ale je to naše kulturní instituce. Jestli si myslíme, že to nahradí komunikační kanály a sítě, tak komunikační tyhle sítě jsou v soukromých rukou, a když se třeba jeden pán v Americe rozhodne, že mě to nebaví, tak to prostě zítra vypne. Děkuju za pozornost.

