File: s141034.htm
Anchor: r5
Date: 41. schůze, 5. června 2025
Speaker: Poslanec Robert Králíček

Speech:
Poslanec Robert Králíček: Vážená paní předsedkyně, vážené kolegyně, vážení kolegové, jako zpravodaj mám tu možnost dnes promluvit o největší politicko-kriminální kauze v novodobé historii České republiky. Ne, tohle není nějaká bitcoinová kauza, jak se to někdo snaží bagatelizovat. To je kauza praní špinavých peněz, desítek miliard korun pocházejících z prodeje zbraní, drog a dětské pornografie. Bavíme se o částce, která může dosáhnout nad dvanáct miliard korun, a ta prošla rukama nejvyšších představitelů této vlády, vlády Petra Fialy. Byl jsem v šoku, když začaly, lidově řečeno, lézt informace ven. Po všech kauzách této vlády, o kterých tu ještě bude řeč, jsem si říkal, že už mě nemůže nic jiného překvapit. Ale přišla tahle kauza praní špinavých peněz a tohle už je úplně jiný level. To už není jen selhání, to je organizovaný systém.
Rád bych tady odpověděl na několik základních otázek, které se týkají této schůze. Proč jsme ji svolali? Protože průšvih takovýchto rozměrů si nikdo nepamatuje, protože tohle je něco, co nikdo z nás nezažil. O co nám jde? O reputaci České republiky a také o ty samotné peníze. Bavíme se tu o miliardě, kterou zlegalizovalo Ministerstvo spravedlnosti. Nám ale primárně jde i o miliardy, které tímto způsobem mohly proudit do systému, do kapsy bůhvíkomu a hlavně pod oficiální záštitou státu a vládních činitelů. Koneckonců nyní v tisku vyšlo najevo, že první bitcoiny se někdo pokusil proměnit v Číně a na Seychelách. Mimochodem, to je věc, na kterou se pozastavují také mnozí novináři a komentátoři. Proč jsme na svolání schůze trvali i přesto, že ministr Blažek rezignoval? Protože si aktuálně všichni myjí ruce. ***
