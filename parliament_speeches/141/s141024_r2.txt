File: s141024.htm
Anchor: r2
Date: 41. schůze, 5. června 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Děkuju za slovo, pane místopředsedo. Vážené poslankyně, vážení poslanci, v mnoha dnešních vystoupeních od 9. hodiny jsme byli svědky šíření nenávisti, lží, fantasmagorických konstrukcí, spojování nespojitelného a podobně. Napadá mě staré české přísloví: podle sebe soudím tebe.
Zazněly tady dotazy z úst paní poslankyně Schillerové v úterý už, dneska je zopakovala. Není žádný problém, abych na ně faktograficky odpověděl. Pak si k tomu neodpustím malý komentář.
Za nakládání s darovanými bitcoiny bylo vždy zodpovědné Ministerstvo spravedlnosti, což vyplývá přímo ze zákona o majetku státu, a to § 6. Žádná jiná instituce -⁠⁠⁠⁠⁠⁠ ani Ministerstvo financí, ani Úřad pro zastupování (státu) ve věcech majetkových -⁠⁠⁠⁠⁠⁠ neměla kompetence zasahovat Ministerstvu spravedlnosti do procesu nakládání s bitcoiny, ani do přípravy darovací smlouvy mezi Ministerstvem spravedlnosti a dárcem. Účastníkem darovací smlouvy i nabývající státní institucí bylo výhradně Ministerstvo spravedlnosti, které bitcoiny nabylo do své příslušnosti hospodařit. Před uzavřením darovací smlouvy mělo Ministerstvo spravedlnosti důkladně prověřit jak předmět daru, tak i dárce.
Úřad pro zastupování státu ve věcech majetkových standardně od roku 2021 prodává virtuální měnu nabitou nezávisle na jeho vůli, tedy propadlou státu v trestních řízeních na základě rozsudku soudu. Z tohoto důvodu má Úřad pro zastupování státu ve věcech majetkových zřízenou hardwarovou peněženku a přibližně 150 virtuálních peněženek na různé virtuální měny. Virtuální peněženky Úřad pro zastupování státu ve věcech majetkových standardně poskytuje pro Policii České republiky, NCOZ, Národní protidrogovou centrálu, ale i pro Generální ředitelství cel v rámci výkonu jejich agend v oblasti zajišťování majetku. Virtuální měny zůstávají na těchto peněženkách do rozhodnutí soudů. V případě propadnutí státu je Úřad pro zastupování státu ve věcech majetkových prodává ve výběrových řízeních z aukcí. Tento úřad přes aukční systém dosud úspěšně realizoval 47 aukcí virtuálních měn. Historie těchto aukcí je veřejně dostupná na portálu www.nabidkamajetkustatu.gov.cz. ***
