File: s141059.htm
Anchor: r12
Date: 41. schůze, 5. června 2025
Speaker: Poslanec Radek Koten

Speech:
Poslanec Radek Koten: Děkuji za slovo. Já bych, vaším prostřednictvím, zareagoval na ctěného kolegu Bureše.
No, ono "zloděj křičí, chyťte zloděje", to není myšleno tak, jak vy jste si to tady vykládal, ale vzhledem k tomu, že z toho internetového tržiště na darknetu, z internetového tržiště Nucleus, tam se obchodovalo s drogami, s fentanylem, záleží tedy, kam měl být distribuován přes toto tržiště. Nicméně já se ptám tady, proč tedy tajné služby, pokud je tedy máme, nebo i tajné služby těch jiných států, s kterými my spolupracujeme, tak proč takováto tržiště tedy nemonitorují a nesledují, co se tam na nich děje, zda to tedy nemá sloužit třeba distribuci drog dále na východ nebo podobně, že se to tedy trpí?
Co se týká těch různých darů. No, tak tady si stát nějakým způsobem chtěl tedy nějakou provizi, dejme tomu, z té transakce za to odemčení. Nicméně já si úplně nemyslím, že by to tak mělo být. Vy tady odkláníte v podstatě pozornost od tohoto vládního průšvihu tím, že tady jmenujete další kauzy, ale já si myslím, že on i ten zbytek vlády má máslo na hlavě. Protože například po volbách 2021 se řešili sponzoři z Kypru pro STAN. Pak se tedy následně ty peníze vracely. Takže ono to tam tak nějak jako, jak bych to řekl, prostě to zavání. Je to tedy průšvih mezinárodního formátu - bitcoinová kauza - a vzhledem k tomu, že se tím zabývají i tajné služby ze Spojených států... Já bych se nedivil tomu, že se změnila administrativa a v podstatě už to bylo neudržitelné, protože ta administrativa (Předsedající: Čas.), byť ze Spojených států, tlačila na to, aby se to nějakým způsobem provalilo.

