File: s141038.htm
Anchor: r4
Date: 41. schůze, 5. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně, já chci zareagovat na to, že tady pan ministr v demisi Blažek vůbec neodpověděl na ty otázky, co zde padaly, a odešel, takže bych opravdu důrazně požádala, aby se navrátil v souladu s usnesením této Sněmovny, a také abychom dostali reálné odpovědi.
To, co zase vychází najevo, a každou hodinu jsou to nové věci, už zmínil můj předřečník Jakub Michálek, předseda pirátského poslaneckého klubu, Já jenom dodám, 13. prosince šel dopis, žádost o sdělení stanoviska, a sice s návrhem dealu třicet procent z bitcoinu velmi vysoké hodnoty. Tohle poslal pan advokát Kárim Titz na Ministerstvo spravedlnosti v prosinci 2024 a potom tady jsou ty nové informace z médií, že, že potom následovalo v lednu jaksi informování ze spravedlnosti na finance, takže co věděl a co reálně řešil pan ministr Stanjura? To nám má zodpovědět jak Zbyněk Stanjura, tak Pavel Blažek. Ne že prostě odejde ze sálu po jediném kratičkém vystoupení, kde nic neřekne.
Za druhé, co tedy reálně řešil tento stát, když dostal tady tu nabídku oficiálně? Ale přitom ten advokát Kárim Titz je brněnský advokát, nyní vystupující ve prospěch Markéty Vaňkové, primátorky Brna, členky ODS, bývalé advokátní koncipientky Pavla Blažka. To si opravdu máme myslet a máme věřit tomu, že toto byla jediná komunikace v této věci u lidí, kteří se v Brně všichni dlouho znají? Jenom poznamenám, že i ten notář, který dělal zápis v té takové svědecké výpovědi, to nebyl notářský zápis, otevření peněženky, byl spolužák Pavla Blažka z gymnázia. Takže my chceme vědět, jaká jednání v této věci reálně probíhala a proč to vláda (Předsedající: Čas.) nezakázala udělat.

