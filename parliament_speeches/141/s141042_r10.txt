File: s141042.htm
Anchor: r10
Date: 41. schůze, 5. června 2025
Speaker: Poslanec Patrik Nacher

Speech:
Poslanec Patrik Nacher: Děkuji za slovo. Já jsem chtěl odpovědět panu kolegovi Vomáčkovi, vaším prostřednictvím. On tady není. To vždycky někdo z koalice, vy si vytáhnete sirku, vždycky někdo z ODS řekne něco, pak odejde. Nejdřív to byla Renáta Zajíčková, teďka kolega Vomáčka. On se ptal, proč se to jmenuje takhle, tenhleten bod, že už ten název je zastaralý.
Tak za prvé bych se ptal, proč jste pro to hlasovali? Tak jste nemuseli pro to hlasovat. Tak vy hlasujete pro něco, co pak kritizujete. To mi přijde trochu schizofrenní. Ale hlavně bych mu nabídl tu časovou řadu. To je to, co my chceme po vás v této kauze. My jsme sbírali ty podpisy ještě v momentě, kdy pan ministr Blažek byl v té funkci. My jsme nevěděli, že to bude mít takovýhle rychlý průběh. To je pravda. Protože je pravda také, že vlastně ještě minulý týden každou téměř hodinu se to různě přelévalo a měnilo, načež vrcholem bylo asi, že se v tom začíná angažovat i FBI. Takže ano, my jsme sbírali ty podpisy s tímhle názvem, protože pan ministr tam byl. Logicky. Pak jsme je sebrali, odevzdali a pak pan ministr ohlásil tu rezignaci. To mi přijde celkem jako srozumitelné. Ale ten obsah toho bodu je ta samotná kauza, ať už se to jmenuje jakkoliv. To je k tomuto. ***
