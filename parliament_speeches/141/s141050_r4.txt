File: s141050.htm
Anchor: r4
Date: 41. schůze, 5. června 2025
Speaker: Poslanec Patrik Nacher

Speech:
Poslanec Patrik Nacher: Děkuju, pane místopředsedo. Vidíte, náš místopředseda je na nás přísnější než na vás, abyste to viděli, jak to tady funguje. Nejprve vypořádám některé věci, které tady zazněly. Pak něco řeknu k té kauze a pak si dovolím se na to podívat z pohledu kryptoměnové komunity, protože to tady ještě nezaznělo. Nezazněl tady rozměr, že tím, co jste udělali, co stalo, tak se tím poškozuje kryptoměnová komunita, to, co jsme tady i s kolegou Havránkem, který tady teďka není, pro Českou republiku a pro tu komunitu udělali. Tak nejprve vypořádám tyto věci. Nechtěl jsem se hlásit faktickými.
Kolega Vomáčka tady mluvil o dvojím metru, tak to se musím samozřejmě přihlásit. On ten dvojí metr nepochopil, jako celá řada z vás. Já mám tady dokonce pro vás takhle samolepky, kdo to bude používat, ten dvojí metr, takže to ode mě dostanete. Je to přece úplně jinak. V momentě, kdy v minulém volebním období tedy probíhalo nějaké šetření, tak vy jste kritizovali, že ministryní spravedlnosti je Marie Benešová. Dokonce tady byla demonstrace na Letné, které jste se vy účastnili. Byť to bylo jakože apolitické, ale účastnili se toho politici i ODS, fotili jste se, dávali jste si to na sociální sítě. Ten hlavní důvod je, že se bude něco zametat pod koberec. Teď vás tohleto doběhlo, protože ministra za ODS nahrazuje poslankyně a místopředsedkyně ODS, aby něco vyšetřovala.
Jak řekl správně můj kolega Robert Králíček, je skutečně rozdíl, když se bavíme o dotacích, které mají nějaká pravidla, a člověk se tam může v nějakých hranicích a limitech pohybovat, a něco úplně jiného je vyšetřovat něco, co tady ještě po roce 1989 nebylo. Tam opravdu bude záležet na tom, jak se k tomu vyšetřování ta dotyčná osoba, osobnost nejvyšší, což je ministr, postaví, zcela nepochybně. Takže vy naopak tady máte ten dvojí metr. To, co vám vadilo na Marii Benešové, tak tomu tady teďka tleskáte, že to bude ale úplně jinak. To je přece přesně opačně.
Notabene, já si nemůžu odpustit, paní Eva Decroix, vaším prostřednictvím, tady vystupovala skoro jakoby už byla ministryní spravedlnosti. Ona není, pokud vím. (Poslanci ODS: Ale ona to řekla.) No, já vím, ale bylo to skoro vystoupení jakoby ministryně spravedlnosti. Skoro, protože ona tady vystupovala jako náhradnice za Marka Bendu, jako za klub, jako místopředsedkyně klubu. To je potřeba si také říct. Ale rozumím, že vy tohleto budete hájit úplně do bezvědomí, všechny ty věci kolem toho, ale k tomu já se dostanu.
Tady pan premiér jako první věc, jako fakta, řekl: Stát získal miliardu korun darem. To je jako ten benefit. To tady zaznělo. Fakt číslo jedna, no jo, ale od koho získal tu miliardu? Od koho a jakým způsobem a co tím spustil za řetězec? To je přece precedens. Vy tady otvíráte něco, co si tady nikdo nedovolil. Vám je tedy úplně jedno, když někdo přijde ke státu a řekne: Já ti dám půl miliardy, miliardu, sto milionů. Tak vás nebude zajímat původ těch peněz? Vám je to úplně jedno? Je vám to jedno, protože jako první argument říkáte, že opozice si dovoluje kritizovat to, že jste vlastně přinesli miliardu do státního rozpočtu. (Ministr Kupka: To není pravda.) Jo, to jste říkali, je to tak. Fakt číslo jedna, stát získal jednu miliardu, psal jsem si to.
Vy vlastně říkáte, že problémem hnutí ANO je, že ty dotace odčerpává, zatímco vy tam vlastně ty peníze do toho rozpočtu dáváte. Já vám říkám, že to je precedens, protože stát prostě nemůže jen tak přijímat peníze, které mu někdo dá, aniž by se zjistil jejich původ. To pak za chvilku tady za vámi budou chodit, někdo vykrade banku a ten lupič přijde k vám na ministerstvo a řekne: Já vám tady dám něco, co jsem měl zakopaný na zahradě. Tak co? Tak to pomůže státnímu rozpočtu a vy řeknete: Jo, v pohodě. To přece nemyslíte vážně?
Ty peníze, jestli byly z trestné činnosti nebo ne, tak se soudu nepodařilo dokázat. Oni jenom řekli, že ten původ je nejasný. To je u soudu, tomu rozumím, ale při přejímání daru si troufám říct, že by to dokazování mělo být opačně, že ten, kdo daruje, zejména když je to státu, tak by měl dokázat, že původ peněz je legální. Opačně. Ne že se nepodařilo dokázat, že to je nelegální, jako je to u soudu, že se vychází z nějakého principu, že když to ten soud nedokáže, presumpce neviny, tak jako by to nebylo. Tady je to přece opačně a vy to tady vlastně hájíte. Za mě tam jsou základní dvě otázky.
Za prvé, jaká je motivace toho, kdo chce takhle obdarovat stát? Jestli jste se nad tím zamýšleli, jaká je motivace toho člověka, že dá miliardu České republice z něčeho, co vlastně neví jakoby, co se dozví teprve po otevření té bitcoinové peněženky? Ta motivace je přece úplně zásadní, to je úplně zásadní dotaz. Nad tím se zřejmě evidentně nikdo nezamýšlel.
Druhá otázka, za mě úplně zásadní je... Docela bych tu motivaci chtěl slyšet od pana ministra spravedlnosti i od ministra financí. Předpokládám, že byť nejsou v sále - což je taková norma tady vaše - tak že to poslouchají někde mimo, abych je nenapadl, protože nevím, kde teďka jsou, tak předpokládám, že to poslouchají. Tak mě by zajímalo, jestli se nad tím zamýšleli, jestli by nám mohli odpovědět, jakou tak jako očekávají motivaci, že někdo dá miliardu státu? Protože z toho totiž potom vychází celá řada dalších kroků.
Druhý dotaz je, co dělaly bezpečnostní složky mezi tím. To by mě tedy fakt zajímalo. Protože, dámy a pánové, ono stačí trošičku šmejdit na internetu. Já jsem našel bakalářku, která byla psaná v roce 2019, před šesti lety. Tam je docela podrobně rozebrán tenhleten případ, docela podrobně. Kdyby si to někdo přečetl - stejně tak, jako jsem to našel já, tak předpokládám, že to určitě najdou i na Ministerstvu spravedlnosti, financí, kdekoliv, bezpečnostní složky nevyjímaje, ty mají ty možnosti mnohem lepší, než má opoziční poslanec - tak tam přesně uvidí rozbor celé situace od roku 2013 až do roku 2018, jak to probíhalo. Mě by opravdu zajímalo, co tedy bezpečnostní složky vědí, nevědí, proč nekonaly, proč tam nebyl ten alarm, který by upozornil, když už někdo udělá takovou chybu, že to je zásadní chyba? ***
