File: s141039.htm
Anchor: r7
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, vážený pane místopředsedo. No, tak já nevím, jestli tady budeme několik týdnů čekat na to, než připraví nějakou časovou osu, dva měsíce na to, než dají dohromady časovou osu ze tří dokumentů. No tak to snad nemyslíte vážně, prostřednictvím pana předsedajícího? Vždyť toto je Poslanecká sněmovna. My přece nejsme úplně blbí. A takovouhle věc dokážou na ministerstvu vyprodukovat za dvě hodiny práce. A mělo to být už dávno hotové. A jestli se svolávala Bezpečnostní rada státu, kde ta časová osa nebyla připravena. Tak nezlobte se na mě, ale to vedení muselo být velmi nekompetentní.
My jsme tady kvůli občanům a občané to samozřejmě sledují a vláda obrovsky zklamala, že ani premiér Fiala, ani pan ministr Blažek neodpovídají na ty otázky. Zase lhali, protože přislíbili, že všechno vysvětlí, všechno poskytnou, ale zase to odkládají, a přitom my jsme měli jednoduché dotazy. Ať tady vystoupí za prvé pan ministr spravedlnosti a řekne: já jsem nedělal žádný lobbing, žádnou intervenci na státní zástupce, soudy a další spolupracující osoby, aby to ten Jiřikovský dostal. Ať vysvětlí, proč to neoznámil předem na policii, proč to neoznámil Zbyněk Stanjura, když o tom věděli? Měl tam dopis, dopis, který šel 30. 1. 2025. Proč balamutil veřejnost, že stát zkonfiskuje výnosy z těch bitcoinů, když teď už vidíme, že dotyčná trestně stíhaná osoba už opustila hranice České republiky, proč se nezjišťoval původ těch prostředků? Proč se o nich místo toho tvrdilo, že jsou ultra čisté, když ministr měl k dispozici ty soudní dokumenty? A proč se lhalo s tím notářským zápisem, že to celé probíhalo pod notářským zápisem, když v tom notářském zápise se píše, že notář dostal screenshot od toho znalce a nebyl tam celou dobu a peníze z té peněženky odešly předem. To jsou všechno otázky, na které si dneska zasloužíme odpovědi. Děkuji.

