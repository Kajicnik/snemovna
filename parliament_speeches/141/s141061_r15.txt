File: s141061.htm
Anchor: r15
Date: 41. schůze, 5. června 2025
Speaker: Poslanec Tomáš Kohoutek

Speech:
Poslanec Tomáš Kohoutek: Děkuju, vážená paní předsedkyně. Tak já doufám, že nikdy zavřený nebudu. (Smích v sále.) Ve vězení jsem byl mockrát, ale jako advokát a vždycky na té správné straně, takže mě vždycky pustili ven.
Ale teď vážně vaším prostřednictvím k panu kolegovi Haasovi. Vážený pane kolego, myslím, že máme spolu velice korektní vztahy, vzájemně se, si troufám říct, respektujeme a uznáváme. Já se vás chci zeptat jako právníka, ale především i jako člověka, jako politika, jako člověka, osobu, která se zabývá správou věcí veřejných, a mělo by mu být v jeho zájmu dobro a správa věcí veřejných, aby fungovala.
Oba dva víme, že stát a jeho orgány nejsou podle AML zákona povinnými osobami. Ale zeptám se vás opravdu jako člověka - neřešme de lege lata, de lege ferenda - ale prostě se vás zeptám, myslíte si a jste přesvědčen o tom, že stát a jeho orgány by měly postupovat jako osoby povinné v rámci procesu AML? Jednoduchá otázka. Ano, nebo ne? Pokud odpovíte, že ano, tak je podle mě jednoduchá otázka, na kterou ani nemusíte odpovídat a všichni musíme souhlasit a musíme si říct, že to, jak postupovalo Ministerstvo spravedlnosti a co se stalo, je prostě jednoznačně v rozporu se zákonem. A kdyby tohle udělala jakákoliv finanční instituce, banka, investiční fond, notář, advokát při přijímání úschovy, tak je to minimálně na kárné řízení a možná i na nějaké horší věci. Děkuju.

