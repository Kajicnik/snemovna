File: s141003.htm
Anchor: r2
Date: 41. schůze, 5. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. Vážené dámy, vážení pánové, na Českou republiku zamířily reflektory nejprestižnějších světových zpravodajských agentur a médií: Politico, Le Monde, Reuters, americké mediální domy. Přijetí daru ve výši jedné miliardy korun od trestance, který provozoval darknetové tržiště s drogami a zbraněmi, státním rozpočtem České republiky výměnou za legalizaci a uvolnění dalších několika miliard nás ze dne na den katapultovalo někde do Escobarovy Kolumbie osmdesátých let. (Potlesk.)
Tady totiž nejde jen o státem posvěcené praní špinavých peněz či o úzké propojení mezi podsvětím a dvěma klíčovými ministry, ministrem spravedlnosti a ministrem financí. To, co tady přesně před týdnem prasklo a na co už sedm dní nevěřícně zírá celý svět, je něco ještě mnohem, mnohem horšího. Kámen po kameni se nám už týden skládá příběh, kvůli kterému státní rozpočet České republiky přišel nejméně o dvě, ale dost možná o dvanáct miliard korun z trestné činnosti, které mu měly a mohly propadnout, ale místo toho míří neznámo kam. Sledujeme pokus o odklonění miliardového jmění od českého státu do anonymních peněženek zákulisních hráčů z podsvětí.
Tím, kdo tuto defraudační akci proti státnímu rozpočtu v tichosti aktivně koordinoval, byli prominentní členové ODS a nejbližší spolupracovníci samotného premiéra, ministři Zbyněk Stanjura a Pavel Blažek. Neváhali k tomu zneužít strukturu a autoritu jím svěřených rezortů, tedy Ministerstva financí a Ministerstva spravedlnosti. ***
