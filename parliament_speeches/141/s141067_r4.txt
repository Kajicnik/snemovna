File: s141067.htm
Anchor: r4
Date: 41. schůze, 5. června 2025
Speaker: Poslanec Karel Haas

Speech:
Poslanec Karel Haas: Děkuji mnohokrát za slovo, vážený pane místopředsedo. Já mám tu čest, že si mě dnes kolegové z opozice berou do úst možná častěji než jejich pana předsedu - já ho nemůžu ani jmenovat - možná i častěji než pana ministra Blažka.
Takže já teď zareaguju souhrnně na kolegu Huberta Langa, vaším prostřednictvím, a kolegu Patrika Nachera. Kolega Hubert Lang se mě ptal: "Jak je možné, že ta věc je tak jednoduchá, když tak žije na sociálních sítích?" Přesná citace. No, žije na sociálních sítích díky té bulvarizaci nebo hysterii vyvolávané slovy drogy, dvanáct miliard, které vůbec nepatří státu, tak s nimi nemá nikdo nic společného, dealing drog a tak dále. To je jediný důvod, proč to žije na sociálních sítích a změřte si, co do těch sociálních sítích vysíláte.
Takže příběh je jednoduchý. Pavel Blažek udělal ohromnou lidskou chybu a politickou chybu v tom, že uzavřel darovací smlouvu s trestně odsouzeným, pravomocně odsouzeným zločincem. Za tu chybu přijal nadstandardní politickou odpovědnost, která se dá shrnout ve třech krocích. Do dvou dnů po objevení té chyby odstoupil z funkce. Vzal s sebou čtvrtý den svého náměstka. Podívejte se do vašich řad, jestli to takhle probíhalo. Ta třetí věc, přijal to dokonce do budoucna, že se vzdal jistého volitelného místa číslo dvě za ODS na kandidátce v podzimních volbách. To znamená, potrestal se i do budoucnosti, bez jakéhokoliv obhajování, tyto tři rychlé kroky. To, že nedošlo nebo v tuto chvilku nikdo z vás nedisponuje žádným rozhodnutím o jakékoliv protiprávnosti, to jsem vám zdůraznil v kontextu AML zákona, trestního zákoníku, rozhodování Nejvyššího soudu České republiky ve věci vrácení těch elektronických nosičů zločinci Jiřikovskému. Takže takhle je to jednoduché. Znovu se mně to podařilo do dvou minut. Ten příběh je... (Poslankyně Schillerová: Řekl jste zločinec?) Zločinec to je, Jiřikovský, paní předsedkyně. Kývám na vás i takhle napřímo, prostřednictvím pana předsedajícího.

