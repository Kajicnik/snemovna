File: s141016.htm
Anchor: r2
Date: 41. schůze, 5. června 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka:: Moc děkuji, vážená paní předsedkyně. Vážený pane premiére, vážení členové vlády, vážení kolegové, vážené kolegyně, vážení občané, veřejnosti, já jenom úplně na úvod mám takovou poznámečku. Mě fascinuje, jakým způsobem Piráti poněkud zapomněli, že byli tři a půl roku ve vládě, a najednou tady vystupují. Přitom tři a půl roku tady této vládní koalici svítili a drželi štangli a dělali všechno to, co tato vládní koalice chtěla. Pro svou neschopnost nakonec byli z této vlády vyhozeni a v tuto chvíli říkají po třech a půl letech, jakým způsobem by... se chovají jako opozice. Přitom tam pořád ještě mají jednoho člověka, že ano, kterého tam vyslali, je to Jan Lipavský, který sice v tuto chvíli podle mě nadále - doufáme tedy - tam ty hodnoty konzistentní, transparentní těch Pirátů nese v té vládě, protože jinak bychom museli nazvat, že je oportunistou, což asi určitě nechceme, protože v tuto chvíli samozřejmě hájí barvy té slušné a hodnotové politiky ODS.
Já se vrátím trochu zpátky do roku 2013, kde trio Pavel Blažek, Zbyněk Stanjura a Petr Fiala byli ve vládě Petra Nečase. Víme, jak nevalně tato vláda skončila. Pan premiér tam byl jako ministr školství, Zbyněk Stanjura tenkrát ještě více rozuměl dopravě než financím a Pavel Blažek tam byl ministr spravedlnosti. V roce 2014 říká pan Petr Fiala: "Občanská demokratická strana je dnes ve velmi složité situaci, kdy je ohrožena její pozice v českém politickém systému. Toto ohrožení nás ale nesmí ochromit, musíme ho spíš vzít jako šanci pro nový začátek. Chci tím ukázat, že jsem přesvědčen o budoucnosti ODS a že jsem připraven se na její cestě aktivně podílet." To říká v roce 2014.
No a po jedenácti letech v roce 2025 tady máme opět to trio Blažek-Stanjura-Fiala uprostřed největší aféry, kterou si dovolím říct, že je v novodobých dějinách České republiky, protože se tam perou špinavé peníze přes stát. Je to kauza nejen ODS, v tuto chvíli je to i kauza celé koalice SPOLU. Ano, jedná se o praní špinavých peněz státem. Nyní už je to více než očividné.
A co na to premiér? Tak ten si dovoluje zneužívat bezpečnostní složky České republiky. Petr Fiala totiž chce celou tady tuto kauzu jenom cinknout. Svolal Bezpečnostní radu státu. Bezpečnostní radu státu tato vláda zneužila a slouží této vládě jako fíkový list. Proč nebyla svolána, když se připravovala smlouva ministerskými úředníky? Mělo se to okamžitě řešit, protože do nejvyšších pater politiky skrze darknet vstoupil organizovaný zločin toho nejvyššího kalibru, obchod s drogami, zbraněmi, dětskou pornografií. Nebo proč nebyla svolána, když bylo jasné, že se otevřela bitcoinová peněženka a ty bitcoiny byly převedeny? Všude přece začala svítit červená, která křičela: Pozor, to jsou peníze organizovaného zločinu z temné stránky internetu. Proč premiér nesvolal Bezpečnostní radu státu, když stát prodával bitcoiny dále, aby získal tu miliardu? Kde byly bezpečnostní složky? Kde byla BIS? Kde byl její šéf Koudelka? Měl nějakou tiskovku? No, já jsem si nevšiml. Ministr financí Zbyněk Stanjura byl kde? Jak to, že neupozornil, když o tom věděl, pana ministra Blažka a bezpečnostní složky? Jak to, že to nechal šéf státní kasy dojít tak daleko, že se z České republiky stal bitcoinový překupník a čistič peněz zločincům obchodujícím přes darknet? Premiér tedy svolal bezpečnostní radu státu po všech těch škodách? Vždyť se o to v tuto chvíli zajímá FBI. Jediné vysvětlení je, že Bezpečnostní radu státu používá premiér jako fíkový list, jako něco, co má zmírnit tady tuto aféru, která nemá obdoby. Toto má být ta hodnotová politika, zneužívat státní instituce pro svůj vlastní politický prospěch? Anebo třeba pan premiér potřeboval nějaké další informace? ***
