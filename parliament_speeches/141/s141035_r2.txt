File: s141035.htm
Anchor: r2
Date: 41. schůze, 5. června 2025
Speaker: Poslanec Ivan Bartoš

Speech:
Poslanec Ivan Bartoš: Já vám děkuju za slovo. Vážené dámy, vážení pánové, my už jsme slyšeli v těch přednostních právech spoustu otázek a vlastně jsme neslyšeli - byť zde reagovali i jednotliví aktéři, třeba pan ministr Stanjura - uspokojující odpovědi.
Já když jsem sledoval genezi nebo vývoj vlastně tady toho případu, tak ještě včera jsem si myslel, že jsme někde v Kocourkově, ostatně tak jsme to i komentovali. Ale poté, co včera zasedala ještě Bezpečnostní rada státu a jako bývalý člen vlády, a je jich tady celá řada i ze stran opozice z předchozí vlády, vím, jak tato schůze probíhá, musím říct, že to přirovnání, které dneska i zaznívá, jestli nejsme v nějaké Latinské Americe, si myslím, že je velmi trefné.
Když se někdy koncem minulého týdne vlastně ukázala ta kauza ohledně odblokování té bitcoinové peněženky, tak se spousta lidí zde ve Sněmovně, zejména ze stran vládní koalice a ODS, tvářila, že tuto věc slyší úplně poprvé. Jak se ukázalo záhy, tak nebyla to věc neznámá a vlastně celý ten proces, který tedy vedl k tomu bez notářské přítomnosti otevírání té peněženky, tak probíhal poměrně dlouhou dobu.
Takže z té pozice, kdy tady všichni, kteří to věděli a údajně to tady Pavlu Blažkovi rozmlouvali, každopádně ještě ve čtvrtek tvrdili, že o tom nic nevědí a koukali se, jako kdyby to tady byla nějaká novinka, tak postupně měnili ten svůj příběh. Od toho tedy vůbec o ničem nevíme, nemluvíme o tom. To byly měsíce od podpisu smlouvy s člověkem, který provozoval tržiště, kde tedy se obchodovalo s tvrdými drogami, zbraněmi, ale i třeba s dalšími věcmi, jako jsou nájemné vraždy, falešné doklady a podobně, tak se z tohoto zatloukání nebo po provalení se to přesunulo k jakémusi alibismu až bagatelizaci.
My jsme vysledovali několik linek. Nevím, jestli má ODS nějakého jednoho stratéga, nebo každý z lidí, který pak vystupuje do médií, se radí s nějakým jiným stratégem. První je bagatelizace. To, že teda viníkem byl označen, jako jediným viníkem Pavel Blažek, který tedy odstoupil, je možná jedna věc. Zaznívá to tady i, problém je vyřešen, Blažek už nebude ministrem. Ale když jsem viděl vystupování třeba Marka Bendy, který se snaží lidem tvrdit, že když on nerozumí bitcoinům, tak jim přece nerozumí nikdo a tuto kauzu nemůžou vůbec pochopit. Přes vlastně další zlehčování, bohužel tedy i z úst pana premiéra, který hovoří o tom, že mu Pavel Blažek, byť určitě vykládá zábavné historky, někdy i na počkání, že mu to řekl jako takový příběh. Jako bagatelizace průšvihu, který má mezinárodní rozměr, rozhodně nesvědčí o tom, že se k takovému problému někdo staví čelem.
Zároveň, a to mi přijde smutnější, pan premiér vlastně jako dalšího aktéra do tohoto smutného příběhu zatáhl Českou republiku, kdy začal hovořit o tom, že vlastně celý český stát by mohl být podveden, by mohl být obětí v tomto případě. Takže první obětí byl pan Blažek, pak je zde skupina těch, kteří o tom sice věděli, ale bohužel nemohli nic udělat, protože ďábelský pan Blažek, bonviván, ten když si usmyslí, tak s ním nikdo nehne - aspoň to říkal Zbyněk Stanjura na několika tiskových konferencích - tak vystoupí premiér a nasadí zde strategickou komunikační linku: stát byl obelhán, stát se stal obětí.
Když se na to dívám z té opačné perspektivy, tak mám takový dojem, že ten stát je obětí, tentokráte tedy ODS nebo lidí, kteří se kolem této kauzy motají. A nejsou to jenom vysoce postavení politici, jsou to lidé, které známe už z různých kauz, zejména z okolí Brna. Jsou to lidé jako pan Daňhel, který ještě teda den vydržel, než taky o svoji pozici přišel.
Já si myslím, že tohleto je docela zásadní problém, tvrdit, že obětí je stát. Jsme v době, kdy kybernetická bezpečnost, znalost IT, dobrá vybavenost úřadů, aby se nám neděly věci, jako v poslední době mám na Ministerstvu zahraničí, kdy vám špionáž probíhá několik let, emaily odcházejí nějaké třetí straně a vy o tom ani nevíte. My se snažíme lidi přesvědčit o tom, že NÚKIB, že naše služby mají odborníky na kryptokriminalitu, na věci, které se dějí v prostoru internetu, na obranu a bezpečnost třeba státních institucí, tak se premiér rozhodne zahrát takovouto kartu a svolává jednání Bezpečnostní rady státu, kde se řeší věci, jako třeba, že je republika v ohrožení, že přijde nějaká budoucí hrozba, že jsme v riziku nějaké migrační krize, dokonce i kybernetických útoků. Ale že by Bezpečnostní rada státu měla jakýmkoliv způsobem suplovat svědomí vládních politiků, že by Bezpečnostní rada státu měla vysvětlovat, že to ministrovi financí Zbyňkovi Stanjurovi nepřišlo tak důležité, aby po tom, co se mu tedy Pavel Blažek údajně svěřil, tak vlastně mu řekl: Tytyty, Pavle! Ale vyřeš si to sám, já na tebe přece nemám žádný vliv.
Já si myslím, že Bezpečnostní rada státu jako instituce nebo jako skupina, kde jsou ministři, zástupci bezpečnostních složek, má fungovat tak, že řeší ty nejzásadnější problémy, a pokud je tato svolána, tak to má být pro občany jistotou, že se v tom něco děje nebo že ta situace je natolik vážná, že si vyžaduje pozornost vrchních představitelů vlády a zároveň šéfů těch jednotlivých služeb, ať už je to potom třeba i zástupce armády nebo zástupce policie, ale včetně naší rozvědky a dalších.
Já si myslím, že je naprosto nepřípustné do tady té blamáže Bezpečnostní radu státu zatahovat. A když jsme všichni tedy čekali, co bude výsledkem tohoto jednání, byť zde tedy zaznělo, nevím jestli od pana premiéra, že došlo ke spojení jednání vlády a následně pak té BRSky, tak my jsme se tam v krátkosti dozvěděli ve věci této kauzy nic.
No a pak jsme se dozvěděli, a já jsem rád, že vláda přidává policistům a vojákům a hasičům, tak vlastně výsledek celého toho čekání, co tedy bude ten game changer, když teda byla svolána BRSka, bylo, že se přidá těmto složkám, policistům, hasičům a vojákům. ***
