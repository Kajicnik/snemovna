File: s141059.htm
Anchor: r8
Date: 41. schůze, 5. června 2025
Speaker: Poslankyně Marie Pošarová

Speech:
Poslankyně Marie Pošarová: Já bych chtěla reagovat na kolegu Bureše, prostřednictvím paní předsedající. Tak co by se stalo? No, peníze nebo ty bitcoiny by se zmrazily. Teď vám řeknu vyjádření bitcoinové asociace: "Stát při přijetí bitcoinového daru nesplnil ani ty základní náležitosti. Česká kryptoměnová asociace ve čtvrtek uvedla, že stát v případě bitcoinové kauzy končícího ministra spravedlnosti Pavla Blažka pochybil. Při přijetí miliardového daru nesplnil ani ty základní náležitosti, jimiž se musí řídit každý subjekt, který podléhá evropskému nařízení či zákonu o praní špinavých peněz. Při převodu chyběla jak identifikace dárce, tak posouzení původu prostředků, jejich ekonomické logiky a potenciálního rizika souvisejícího s kriminální činností, uvedla asociace ve čtvrteční tiskové zprávě.
Případ podle zástupců asociace odhalil hluboký a systémový nedostatek odborného zázemí i regulační připravenosti veřejné správy a politické reprezentace ve vztahu k digitálním aktivitům (aktivům?). Ukazuje se, že stát dosud nevyvinul dostatečnou institucionální kapacitu ani metodické nástroje, které by mu umožnily kryptoměny bezpečně, efektivně a s potřebnou míru odpovědnosti spravovat. To všechno zmínila asociace.
Asociace reagovala na přijetí darů bitcoinů v hodnotě miliardy korun Ministerstvem spravedlnosti od odsouzeného provozovatele nelegálního internetového tržiště, které zprostředkovávalo prodej drog nebo zbraní. Kvůli přijetí daru se minulý týden rozhodl... Na základě toho se rozhodl rezignovat pan ministr Blažek." Děkuji.

