File: s141037.htm
Anchor: r1
Date: 41. schůze, 5. června 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka: Já také děkuji. My jsme se vystřídali v řízení schůze Sněmovny.
V tuto chvíli máme přednostní práva, Pavel Blažek je další na řadě, poté za stanovisko klubu SPD Radek Rozvoral a poté pan předseda Jakub Michálek. Prosím, máte slovo.

Ministr spravedlnosti ČR Pavel Blažek: Dobrý den, děkuji za slovo. Neplánovaně zde asi pronesu nejsledovanější projev mé politické kariéry, která se samozřejmě chýlí ke konci. V podstatě ten bod se jmenuje, jak se jmenuje, to znamená, myslím, že ty podpisy byly posbírány v pátek, to znamená, název toho bodu již je splněn, to znamená, Blažek opravdu okamžitě odstoupil.
Co se nyní Pavlu Blažkovi asi honí v hlavě nejvíc, je to, že mě vůbec nenapadlo, že přistoupení k té darovovací smlouvě může způsobit, řekl bych společenskou, nejenom politickou krizi. Za to se chci omluvit vám všem v tomto sále. Současně si velmi všímám, s některými jsem tu dvanáct let a chci vlastně poděkovat za to, že přestože jsme třeba v různých politických stranách, tak přesto v těch komentářích, které mají vůči tomu, co se stalo, jakýsi takový, bych řekl, všeobecně lidský přístup a nezneužívají toho k přehnaným výrokům třeba vůči mé osobě, kromě toho, že komentují tu situaci.
Co je vždycky zajímavé, jsou mravokárci, kteří nedokážou ale v osobním styku udržet tu základní etiku, a to je mezilidskou. Takže já, když tady poslouchám projevy třeba Pirátské strany, tak vlastně já bych také mohl vzpomínat na spoustu věcí, ale já to neudělám a neudělám to právě proto, že jedna z těch věcí, které jsem dodržoval celý život, byla právě ta etika osobních vztahů, kdy nevyužívám těch situací k tomu, abych za každou cenu, když už někdo stejně odchází, musel neustále toho člověka plísnit a takzvaně dobíjet. Volič ať si uvědomí, kdo jak se chová i v této situaci a kdo toho jak zneužívá a používá.
Pokud jde o ten případ jako takový, podívejte, já už jsem řekl naprosto všechno ve veřejném prostoru a já v podstatě už k tomu nic víc dalšího nevím. Co ovšem vím, je to, že veškerá snaha zapojit do toho nějaké další členy vlády a podobně je sice politicky jistě zajímavá, ale je mimo realitu. Ta byla opravdu taková, že rozhodovací procesy o této darovací smlouvě probíhaly na ministerstvu, které jsem řídil, nebo ještě tři dny budu řídit de iure, anebo kolik to je dní, nikdo jiný se na tom nepodílel a jednu věc chci, aby pochopila i česká veřejnost. Do 7. března tohoto roku nikdo netušil, o jak vysoké hodnoty se může případně jednat, protože si vůbec nikdo nebyl jistý do té doby, zda se podaří vůbec ty nosiče, které byly v držení policie myslím, že deset let nebo jak dlouho vůbec otevřít.
Pak došlo k tomu podcenění, že když byla ta částka tak vysoká, no tak holt ministr Blažek byl zaslepený tím, že by ty peníze mohly jít do rezortu, který řídí, na potřebné věci, a nedomýšlel jsem tu věc reputační a řekl bych obecně etickou, jakou to může způsobit ve vnímání veřejnosti. To byla moje velká politická chyba a to byl ten důvod i toho, proč jsem na tu funkci rezignoval, protože když někdo nedokáže domyslet, jaké to může mít důsledky na veřejnost, tak v té veřejné funkci zkrátka a dobře nemá co dělat.
Chci všem vám poděkovat, se kterým jsem tady trávil dlouhé roky, za v podstatě bych řekl spolupráci, i za milé chvíle, které jsem tady s vámi mohl zažít. Jsem potěšen dnes ještě jednou věcí, že jiná debata je v kuloárech a jiná debata je tady před kamerami, a jsem velmi rád, že i někteří, a nebylo jich málo, poslanci opozičních stran chtějí opravdu znát mé osobní stanovisko k té věci a já jsem neměl důvod jim to neříkat. ***
