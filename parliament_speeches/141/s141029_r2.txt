File: s141029.htm
Anchor: r2
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážená paní místopředsedkyně. Vážené kolegyně, vážení kolegové, milí občané, já se obávám, že z těch vystoupení, které jsme viděli, tak to stále vypadá, že naši vládní představitelé zůstávají víceméně v příběhu, že šlo o selhání jednotlivce, a dokonce tento příběh obohatili o prvek toho, že možná byl oklamán celý stát. Ale nic zásadního jsme tady neslyšeli, jenom dovolávání se faktů, ale vždyť ta fakta má přeci přednášet právě představitel vlády a odpovídat na ty dotazy. Já doufám, že se k tomu dostaneme a že bude vše velmi podrobně vysvětleno, tak jak to požadoval například pan vicepremiér Jurečka, který říkal, že bychom měli všichni poslanci dostat podrobnou časovou osu, tak aby bylo jasné, kdy přišel který dopis od advokáta pana Jiřikovského, jak ho vyřizovalo Ministerstvo spravedlnosti, komu protekl rukama, kdy se dostal na Ministerstvo financí, komu protekl rukama, jak se na něj reagovalo a tak dále. ***
