File: s141042.htm
Anchor: r6
Date: 41. schůze, 5. června 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Já mám pocit, že je taková asi škoda, že když tady kolegyně Richterová říkala, že tady pan poslanec Blažek, pan ministr přichází a odchází. Já mám pocit, že to se bohužel děje ale u nemalé řady poslanců, což není neobvyklé, ale bohužel asi, když tady nejsou, neposlouchají jednání Sněmovny. Protože když jsem poslouchal v posledních minutách dotazy, které zaznívaly jak ze strany opozičních poslanců hnutí ANO, tak ze strany opozičních poslanců Pirátské strany, tak kdyby si poslechli pozorně vystoupení pana ministra Stanjury, tak ten na ty otázky, které tady znovu opakovaně rétoricky zaznívají, dával odpověď (Hlasitý protest z lavic ANO: Ne, ne!), včetně věcí, které tady před chviličkou byly zmíněny. Například to, že ÚZSVM něco prodávalo. On tady jasně popisoval, že ÚZSVM nic neprodávalo. A teď tady před chviličkou přijde poslanec za hnutí ANO, říká, ÚZSVM prodávalo.
Tak já bych poprosil, abyste poslouchali... (Reakce z opozičních lavic.) Abyste poslouchali, co tady přesně bylo řečeno, případně si ten stenozáznam znovu přehráli, protože ta debata potom nedává smysl. Když tady ministr financí popsal v poměrně dlouhém, podrobném, svém vystoupení, jak ty kroky šly, tak vy přijdete za hodinu a půl a říkáte, my jsme tu asi nebyli, nebo jsme to neposlouchali, ale chceme ty odpovědi znovu. To potom fakt nedává smysl.
Já si dovolím ještě jednu poznámku. Pokud tady zaznívalo dneska ze strany kolegů z Pirátské strany i nějaké debaty a nějaká podezření na adresu, která se týkala mého ministerstva, protože je to opakovaně, tak pokud je máte, běžte a podejte trestní oznámení!
Mně vadí, když tady Ivan Bartoš vystupuje, a nebylo to dnes, bylo to jiný den, a říká věci, které nejsou pravda. Já jsem na to upozorňoval. Vyložená lež, kterou si člověk běžně dokáže ověřit na justici. Ale protože to nějaký novinář napíše, tak se sem tady prostě přijde k pultíku a zase se to zopakuje, protože se to prostě hodí do krámu. Tak prosím pěkně, nepapouškujte nepravdivé informace! A čekal bych, Ivane, u tebe, že jsi schopen si ty věci (Předsedající: Čas.) přímo ověřovat sám! (Potlesk koaličních poslanců.)

