File: s141001.htm
Anchor: r2
Date: 41. schůze, 5. června 2025
Speaker: Poslanec Andrej Babiš

Speech:
Poslanec Andrej Babiš:: Takže dobrý den, vážení spoluobčané, dámy a pánové. Doufám, že naši spoluobčané se dívali na naši tiskovou konferenci, kde jsme v koncentrované formě řekli, co si myslíme o tom, co se v našem státě děje. My jsme svolali tuto mimořádnou schůzi, protože mafiánská aféra praní peněz z drog, zbraní, dětské pornografie vládou Petra Fialy nemá v historii České republiky obdoby, a říkám to naprosto vážně. Tohle už není selhání jednotlivce nebo skupiny jednotlivců. Tohle je korupční rakovina, která metastázovala do nejvyšších pater politiky a zcela narušila důvěru občanů ve stát a státní instituce.
Víte, jak se to pozná? Když pan Fiala a celá jeho slavná koalice nemá argumenty a chtějí odvést pozornost od svých průšvihů a zločinů, tak začnou mluvit o Babišovi. Schválně dneska počítejte, kolikrát tohle jméno vysloví. Zase začnou vytahovat tu vylhanou a objednanou starou kauzu - osmnáct let - Čapí hnízdo, lži o Francii, začnou ukazovat na nějaká selhání jednotlivců.
Někteří se jen tak mimochodem do našeho hnutí infiltrovali z ODS v roce 2013, hlavně Brno. To je asi tak semeniště největších zločinů v naší zemi. Přitom u nás je to jasné. Jestli je někdo u nás podezřelý z nějaké korupce ve spojitosti s výkonem politické funkce, tak končí, okamžitě končí. Takové je u nás pravidlo. Já jsem založil hnutí proti korupci a na rozdíl od jiných stran to hnutí má výhodu, že mě nikdo nikdy nemůže zkorumpovat.
Takže samozřejmě zvyk je takový, že to zametají pod koberec, stejně jako teď zametají tuhle šílenou aféru. Jediné, co nedělají, je, že nevysvětlují jejich průšvihy a nezodpovídají se lidem. Takže pro všechny, kteří budete dnes sledovat tuhle schůzi, připravte se. ODS má problém, takže budou mluvit jen o Babišovi a o dalších asi kolezích, ale hlavně ten Babiš, to je zaklínadlo, to není vystoupení někoho v televizi bez toho. Asi mají stejnou tu komunikační kartu. ***
