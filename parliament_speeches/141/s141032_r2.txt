File: s141032.htm
Anchor: r2
Date: 41. schůze, 5. června 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní místopředsedkyně. Budu asi tady trošku déle, protože bylo mnoho projevů a myslím si, že si zaslouží reakci. Začnu tím, že jsme se dočetli ve veřejných zdrojích před chviličkou, že pan Jiřikovský - to znamená klíčový svědek celé kauzy, ten dárce, ten trestně odsouzený člověk, který obchodoval na darknetu, v tom nejhlubším dnu, co si umíme představit - tak nám odletěl do zahraničí. Klíčový svědek, který mohl vystoupit a promluvit o tom, jak to celé bylo, který mohl vystoupit proti ministrům Blažkovi, Stanjurovi a vysvětlit to, tak toho nemáme. Máme ho v zahraničí, máme ho v Asii, jak jsme se dočetli. Tak já se ptám - to je otázka, já se ptám - máme tady Krejčíře číslo dvě? Na to se ptám.
Teď budu postupně pokračovat. Nejdřív k panu premiérovi, já jsem si rychle dělala poznámky, tak si to budu muset různě rychle hledat. Pan premiér začal svoji obhajobu této neobhajitelné kauzy, neobhajitelného skandálu, největšího skandálu od roku 1989, začal tím, že Nejvyšší soud vlastně vrátil majiteli tu peněženku. Ale ono to tak není, pane premiére, a bude o tom bezesporu mluvit moje ctěná kolegyně, paní profesorka Helena Válková. On to vrátil krajskému soudu k rozhodnutí. Rozhodnutí krajského soudu nemáme, ale byly tam různé alternativy. Takže tohle vám nachystali, pane premiére, určitě kolegové nepřesně.
Před chvílí napsal jeden politický komentátor na sítě, že za čtyři a půl hodiny mimořádné schůze zaznělo jméno Blažek 126krát a jméno Andrej Babiš 368krát! (Smích a potlesk poslanců ANO.) Takže už je jasné, kdo ty bitcoiny vlastně ukradl.
No a já se ptám, pane premiére - já jsem čekala, kdy to Čapí hnízdo vytáhnete, dočkala jsem se poměrně rychle - myslíte to fakt vážně? To fakt chcete srovnávat? Čapí hnízdo, osmnáct let starou kauzu, která je totálně zpolitizovaná, zcela vykonstruovaná a hlavně nijak nesouvisí s politikou? My se tu bavíme o zneužití vašich funkcí v době, kdy jste je vykonávali. O tom se tady bavíme. Vy se tady bavíte a srovnáváte to s Čapím hnízdem? Už jste směšní s Čapím hnízdem! Já vám připomenu - nebo někomu, kdo by to snad nesledoval, ale od toho roku 2017 asi nebude v téhle zemi občan, který by neslyšel aspoň jednou o Čapím hnízdě - takže toto trestní stíhání jasně mělo dostat Andreje Babiše z politiky. Bylo zastaveno státním zástupcem, pak bylo politickým nominantem obnoveno, dvakrát byl Andrej Babiš zproštěn před soudem obžaloby - to bych chtěla zdůraznit - a ano, připomněl to tady pan ministr Výborný, že probíhá odvolací řízení. Tak počkejme. Ale vy, vy jste v té kaši už teď. Vy jste udělali tu obrovskou ostudu, dopustili jste krádež za bílého dne a nijak se z toho nevylžete. Ale hezky postupně.
K paní předsedkyni Poslanecké sněmovny Pekarové... Paní předsedkyně, prostřednictvím paní místopředsedkyně, vy jste v poslední době hlavně mlčela, vy jste moc nemluvila ve Sněmovně. To vám nevyčítám, moc jste se nevyjadřovala, ale teď, když jste opět po dlouhé době promluvila, tak myslím, že celý národ pochopil, proč vám to bylo asi doporučeno. Vy jste totiž opět předvedla, prostřednictvím paní místopředsedkyně, absolutní dno, absolutní dno! Když říkám absolutní, tak říkám, že v podstatě už zespodu nikdo ani nemůže zaklepat. To bylo neuvěřitelné. (Potlesk z řad poslanců ANO.)
Nebudu mluvit o všech těch lžích ohledně Francie - já se musím dívat, abych na něco nezapomněla, co bylo řečeno (Dívá se do svých podkladů.) - kde po volbách, konkrétně 13. 10. 2021 sdělil Finanční analytický úřad... Teď cituji titulek ze serveru iRozhlasu: "Nešlo o praní špinavých peněz, sdělil Finanční analytický úřad k nákupu Babišových nemovitostí." Konec citace. Tyto lži tedy ani komentovat už nechci. Mě od vás nepřekvapují.
Na co ale jako žena musím reagovat, je to, jak vy můžete - jako žena, to je to nejhorší, že jste žena - zatáhnout do té kauzy opět děti. Nehledě na to, že všichni víme, že to policie konstatovala, že se nic takového nestalo. Ale hlavně všichni taky víme, že tam byl zejména lékařský problém, že je tam velmi závažná diagnóza. Je mi trapné, paní předsedkyně, prostřednictvím paní místopředsedkyně, že vám to opět musím připomenout. Je mi za vás stydno, opravdu stydno! To je pro mě přes všechny červené linie, které na tomto světě existují. Vy ale nemáte žádnou míru. Vy nemáte vůbec žádné to dno, o kterém jsem včera hovořila. Je to pro mě prostě - použiju to slovo - neskutečný hnus! Já si pamatuji, když vám tu jednou kdosi z kolegů cosi řekl o vašich rodinných a osobních problémech. Já to neschvalovala, zásadně neschvaluji jakékoliv osobní útoky. Bylo mi tehdy opravdu... Připadalo mi to velmi, velmi nevhodné. Já jsem to tehdy považovala za omluvyhodné, to, co vám bylo řečeno, prostřednictvím paní místopředsedkyně, ale vy děláte sama horší věci. Styďte se! ***
