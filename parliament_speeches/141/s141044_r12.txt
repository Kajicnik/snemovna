File: s141044.htm
Anchor: r12
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, pane místopředsedo. Vážené kolegyně, vážení kolegové, milí občané, kteří to sledujete, tak to, co se teďka děje, je, že ministr spravedlnosti nevystoupil v reakci na spoustu dotazů, které tady zazněly, ačkoliv pan premiér Fiala slíbil, že budou slušná vláda a že všechno vysvětlí na této schůzi. Dokonce jsme se teda z médií dozvěděli, že pan ministr spravedlnosti v demisi ještě odpovídá dotazy novinářům, takže on je sice přítomen tady ve Sněmovně, ale vystoupil tady jenom s nic neříkajícím projevem, ačkoliv všechno tedy řekl novinářům.
Takže ten, který nás často kritizoval za to, že čerpáme informace z médií, tak když je teď chceme slyšet přímo od něho, a já jsem šel kvůli tomu i tehdy minulý týden na tu tiskovou konferenci, ze které mi vyhrožovali, že mě vyvede Justiční stráž, tak teď, když má možnost to vysvětlit Poslanecké sněmovně, tak tady místo něho mluví lidovci. No, je tohle normální? To fakt není normální.
Potřebujeme s tím něco udělat, protože oni mají materiály, které už byly na vládě, a dali k tomu vyjádření, že vláda to někdy zveřejní. Tak jaký je tohleto přístup? Vždyť to přece není vůbec transparentní. Jak můžeme věřit takovýmto slibům?
Ostatně ani těm novinářům pan ministr Blažek neodpověděl ty dotazy, proč to neoznámil předem policii, jestli to tedy nějak zapomněl, nebo to vůbec neřešil, nebo neměl podezření, i když ty peníze byly od tuneláře a drogového dealera, že tam je něco zvláštního? Proč neodpoví na ty dotazy, které tady jsou? Zkrátka může říct, že na to zapomněl, nebo to neřešil, nebo to nepovažoval za důležité, ale vystoupit by měl a zodpovědět ty dotazy, na které se ptá v podstatě celá Česká republika. Všichni občané chtějí slyšet to vysvětlení, zatímco se mu tady vyhýbá. Protože nikdo jiný za něj to vysvětlení, jeho rozhodování dát nebude. A pak se můžeme posunout k dalším aktérům této kauzy. ***
