File: s141067.htm
Anchor: r8
Date: 41. schůze, 5. června 2025
Speaker: Poslanec Pavel Staněk

Speech:
Poslanec Pavel Staněk: Děkuji, pane předsedající, za slovo. Já jsem se hlásil i do běžné rozpravy, ale k tomu asi zřejmě nedojde, takže využiju znovu faktickou poznámku - dnes již podruhé - a řeknu: Je to marný, je to marný, je to marný. Protože pořád dokolečka meldujeme to stejné. Já si myslím, že tady jednoznačně už několikrát padlo to, co tady říkal i kolega Haas, shrnul to ve dvou minutách. My se točíme pořád v kruhu, pořád přicházejí nějaké nové otázky. Já jsem si doteďka myslel, že Češi jsou národ trenérů fotbalu a hokeje, ale teď už tady vidím mraky specialistů na kryptoměny. Bitcoiny tady frčí, je to neuvěřitelné. Já jsem netušil, kolik lidí tady v tom je vzdělaných a skvělých. Já jsem si vždycky říkal, že Jirka Havránek je ten povolaný, ale vidím, že to tady frčí, takže to je pecka.
Budu reagovat i na některé svoje kolegy předřečníky a nechci, aby - jak tady říkal Petr Beitl - se z toho stala vyšetřovací komise. To si myslím, že asi nejsme k tomu povoláni. Od toho máme poměrně funkční - a já tvrdím pořád funkční - orgány, které jistě ty otázky budou klást tak, jak je klást mají.
Na kolegu Michálka, prostřednictvím pana předsedajícího, Kubo, nezlob se, ale my jsme tady taky neslyšeli spoustu odpovědí na naše dotazy, které jsme kladli na Ivana Bartoše. Nebylo to tak úplně zřetelné. Nezaznamenal jsem takovou úplně spirálu odpovědí, kterou bych očekával, fakt ne, myslím si, že ne. To je podle mě potřeba taky připomenout, protože to tady taky melduješ, prostřednictvím pana předsedajícího, dokolečka. Je to asi špatně.
Já bych ještě možná reagoval jenom v krátkosti na kolegu Jiřího Maška, opět prostřednictvím pana předsedajícího, Jirko, já jsem se tedy na tu televizi včera díval a Renátu Zajíčkovou jsem neslyšel říct něco takového, že my, poslanci ODS, jsme o tom věděli nebo nevěděli. Kolega Vojta Munzar to tady řekl před chviličkou, mám už jenom vteřinu. Nevěděli, ne-vě-dě-li! Děkuju.

