File: s141046.htm
Anchor: r7
Date: 41. schůze, 5. června 2025
Speaker: Poslanec Jakub Janda

Speech:
Poslanec Jakub Janda: Tak děkuji za slovo, pane předsedající. Vážené dámy, vážení pánové, Andrej Babiš se v posledních měsících stylizuje do role žalobce a moralisty. Z každého vystoupení cítíme, že by nejraději četl obžalovací spis, jen namísto faktů nabízí výkřiky, místo odpovědnosti útěky do útoku. Na všechny má složky. Je to k popukání slyšet to drze od něj, od člověka, který byl evidován jako agent StB, od muže, který vytvořil klientelismus a pásl politiky, Perimex, Unipetrol, Lovochemie, kámoši ze Schweizů, dary přes Panamu. Dalo by se pokračovat ještě dlouho. (Hlasitý hovor v levé části sálu.)
Můžu pokračovat? (Předsedající: Ano, prosím, pokračujte.)
Byl to právě on, Andrej Babiš, kdo pomáhal založit ten systém, který dnes tak rád kritizuje. A když se to začalo hroutit, když mu vlády přestaly jít na ruku, začal křičet, že za to můžou všichni ostatní. Ne, nemůžou. Tenhle dům postavil on, a když zrovna snil, zatímco spal.
Jedním z mála správných kroků jeho vlády však bylo rozhodnutí vytvořit Národní sportovní agenturu. Sportovní prostředí to dlouhodobě žádalo a právem. Právě agentura měla být svébytnou institucí, která vyčlenění sport ze stínu ministerstev, dá jí vlastní hlas a zajistí stabilní financování. Jenže to, co přišlo, nebylo vybudování funkčního profesionálního úřadu, instituce, která se stane respektovanou, odbornou a především kompetentní. Byla to improvizace, chaos a myslím, že si mohu dovolit říct, ale budu slušný, nepořádek, bez plánu, bez pravidel, bez systému.
Nedá se snad ani spočítat, kolik interpelací, ať už písemných nebo ústních v minulém období v téhle věci na Andreje Babiše coby předsedu vlády jsem vznesl. No a jaký byl výsledek? Po Babišově vládě zůstala agentura, která téměř v žádném ohledu nebyla připravena plnit svůj účel, nebyla tam infrastruktura, nebyly tam procesy, nebyla tam odpovědnost. Zbyl po nich vybydlený dům, papírově hotový, reálně neobydlený.
V podstatě je zásluhou těch řadových úředníků, kteří na agentuře byli a kteří brali svou profesi jako poslání a opravdovou státní službu, že ten dům vůbec stál. To nebyla zásluha vedení, které tam Andrej Babiš dosadil, to byla skutečně jen a jen zásluha neviditelných jednotlivců ve státní službě. Jinak by naše vláda přebrala zbořeniště s hnojištěm vedle.
Byla to teprve tato vláda a nové vedení, která ten, budu opět slušný, nepořádek, krok po kroku dává dohromady. A zatímco někdo opravuje zdi, jiný venku vykřikuje, že dům padá, a ještě u toho ukazuje na ty, kdo ho zachraňují.
Co si ale fakt nemůžu odpustit a co bylo nedůstojným symbolem magnitudy, bývalý předseda. Ten byl vyloženě symbolem maňáska. Strašně špatně a strašně nerad to říkám, protože u zrodu novely zákona o podpoře sportu, který agenturu zaváděl, jsme často diskutovali. Velmi kolegiálně jsme diskutovali spolu několik týdnů nad každým jednotlivým paragrafem a nad celým systémem fungování nového úřadu. Jenže pak přišel velký šéf a všechno bylo jinak. Lámaly se páteře a ukázalo se, že zřídit úřad o miliardových rozpočtech není olympiáda. Je to systémová práce, denní rozhodování, komunikace, tlak a odpovědnost. Nic z toho jsme neviděli.
Bývalý předseda byl loajální, až servilní, ale neviditelný. Agentura pod jeho vedením nepřinášela jistotu, ale ticho. A když přišla chvíle, kdy měl ukázat charakter, šel na večírek v době, kdy pomatená vláda posílala na lidi armádu, aby je hlídala, jestli náhodou nechodí po lese bez roušek.
Bývalý předseda však nebyl jediný sportovec, jejichž popularity Babiš zneužil pro své ulhané kampaně a které podvedl a odhodil jako špinavý papír. Můžeme jmenovat, slavná hala pro Martinu Sáblíkovou, slibovaná několik let prakticky při každé kampani, stadion pro Kometu v Brně, multifunkční hala v Jihlavě, národní tréninková centra a tak dále. A výsledek? Nula, jedna velká nula. Ne že by nebyly prostředky, ne že by chyběla poptávka, chyběla vůle. A možná to ani nemělo vzniknout, možná to vždycky měl být jen nápis na billboardu.
Nebylo by to ostatně poprvé, kdy se lhalo, jak když se tiskne. Zneužila se jména nejlepších sportovců pro svou kampaň, a když se kamery vypnuly, nezbylo nic než papír, v lepším případě nějaká vizualizace, a dokonce i ten papír jste obřadně vložili do skartovačky.
Já svůj proslov trošku zkrátím, protože je tady strašně hodně lidí za mnou, takže pan Babiš říká, že je všechno špatně, že stát je rozvrácený, že tu vládne mafie. Nezlobte se na mě, on mafián, drze blábolíte o polistopadovém kartelu, o Palermu. Urážíte všechny lidi, kteří tu vybudovali svobodnou a prosperující evropskou zemi, zatímco on jako sluha bolševiků ji vydojil a všecko si koupil, takže dnes opravdu chce, aby někdo vstal, přiznal chyby a nesl odpovědnost, tak s tím můžeme rovnou začít u něho a můžeme s tím začít tím, co dneska slýchá poměrně často: Obžalovaný, povstaňte. ***
