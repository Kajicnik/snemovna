File: s141068.htm
Anchor: r6
Date: 41. schůze, 5. června 2025
Speaker: Poslanec Vít Vomáčka

Speech:
Poslanec Vít Vomáčka: Vážený pane předsedající, vážená paní ministryně, dámy a pánové, já jsem si fotil, kdy jsme si odhlasovali schválení této schůze, a bylo to ve 14.40. Teď je 20.53, to znamená - jestli se nepletu, jestli dobře počítám - šest hodin a vlastně jsme na začátku. Neustále se točíme dokola.
Ten výjev nebo ten výlev, který tady kolega poslanec Mašek, prostřednictvím předsedajícího, předvedl, tak to už bylo trošku za hranou. Samozřejmě ani já jsem nevěděl to, co se stalo na Ministerstvu spravedlnosti. Osočit, jako kolektivní vinu někomu dávat... No, to se vracíme docela do zajímavých dob a měli bychom se toho - zvláště pak u vysokoškolsky vzdělaných lidí - toho bychom se tedy měli vyvarovat.
Vlastně jsme úplně na začátku a k čemu jsme dospěli? No, nedospěli jsme k ničemu. Žádný výsledek tady není.
Ministr Blažek rezignoval, o tom jsme mluvili od těch 14.40. To byl první krok. Pak tady Eva Decroix řekla, jakou představu má, jak se to bude prošetřovat, a od té doby jsme se nepohnuli z místa. Stejně to jinak podle mého názoru skončit nemůže. Nebo tady uděláme lidový soud, možná bychom tamhle mohli dát matrace, a abychom uspokojili opozici, tak u těch matrací toho Blažka zastřelit, pak by možná mohlo dojít na Stanjuru a pak možná na premiéra. Pak byste možná byli spokojení. Děkuju.

