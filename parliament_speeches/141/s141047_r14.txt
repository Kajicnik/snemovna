File: s141047.htm
Anchor: r14
Date: 41. schůze, 5. června 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, já věřím, že dodržím přesně formát faktické. Já chci opravit tu častou opakovanou nepravdu, teď ji pronesli, vaším prostřednictvím, Robert Králíček i Patrik Nacher. Někdo říká 11,2 miliardy, někdo 11,7 miliardy, někdo 11,5 miliardy údajně investovaných do sportu v roce 2021. Pánové, jukněte se do Státního závěrečného účtu za rok 2021, skutečně byl rozpočet na rok 2021 11,7 miliardy korun a podívejte se na skutečné čerpání. Ono to je o mnoho miliard méně a bylo to opravdu díky tomu, že Národní sportovní agentura, tak jak její vznik byl dobrým krokem, to tady uvedl Jakub Janda, v tom případě ho neposloucháte, byla ale uvnitř velmi výrazně pod bývalými předsedy nefunkční a dokázala vyčerpat o mnoho miliard méně. To znamená, do sportu jste neposlali žádných 11,7 ani 11,2 ani 11,5 miliardy. Nejvyšší skutečné čerpání NSA bylo v loňském roce, v roce 2024, což bylo 8,9 miliardy korun díky čerpání nespotřebovaných výdajů za neschopného minulého vedení. ***
