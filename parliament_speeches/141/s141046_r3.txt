File: s141046.htm
Anchor: r3
Date: 41. schůze, 5. června 2025
Speaker: Poslanec Petr Letocha

Speech:
Poslanec Petr Letocha: Vážený pane předsedající, děkuji za slovo. Vážené kolegyně, vážení kolegové, členové vlády, dovolím si i já vystoupit s vyjádřením za hnutí STAN. Hnutí STAN od počátku souhlasilo se svoláním této mimořádné schůze z prostého důvodu, abychom slyšeli odpovědi na otázky nejenom naše, ale zejména na otázky občanů. Je třeba přiznat, že dnes těch odpovědí mnoho nepadlo.
Proto bych si dovolil načíst návrh usnesení za hnutí STAN: "Poslanecká sněmovna si je vědoma toho, jak zásadní je důvěra veřejnosti ve stát a jeho instituce. Uvědomujeme si zároveň, že okolnosti daru, který přijalo Ministerstvo spravedlnosti, touto důvěrou otřásly. Považuje za zásadní, aby Ministerstvo spravedlnosti, vláda a další veřejné instituce udělaly všechny nezbytné kroky k tomu, aby byly transparentně a detailně popsány všechny okolnosti, které sjednání a přijetí tohoto daru provázely. Požaduje, aby ti, kdo se na těchto krocích aktivně podíleli, vyvodili osobní odpovědnost. Poslanecká sněmovna proto ukládá vládě a ministru či ministryni spravedlnosti, aby do dvou týdnů vypracovali detailní popis transakce a identifikovali ty, kdo byli za jednotlivé kroky odpovědní. Poslanecká sněmovna dále ukládá ministru či ministryni spravedlnosti, aby zjistili, zda existují systémová pochybení, kvůli nimž došlo k přijetí kontroverzního daru, a zajistili jejich odstranění." Děkuji.

