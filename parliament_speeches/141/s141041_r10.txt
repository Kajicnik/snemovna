File: s141041.htm
Anchor: r10
Date: 41. schůze, 5. června 2025
Speaker: Poslankyně Helena Válková

Speech:
Poslankyně Helena Válková: Děkuji. Já totiž mám, milé kolegyně a milí kolegové, takové podezření, které stále sílí a sílí, že to bude spíše o těch faktických poznámkách. Proto možná budu rozdrobovat svoje vystoupení do faktických poznámek, protože nevím, kdy a zda vůbec na mě přijde. Já jsem chtěla dvě poznámky. Jsem tedy ráda, že je tady paní designovaná ministryně spravedlnosti. Předpokládám, že bude i skutečná příští týden. Chtěla bych ji jenom upozornit na dvě věci.
První věc je - to jsem měla v tom svém projevu - že audity, i když se zadávají na Ministerstvu spravedlnosti - nějakou přece jenom zkušenost, byť ne dlouhou, mám - nikdy netrvají dva tři měsíce. Takže to by byl absolutní rekord a myslím si, že to přesáhne, ty výsledky, které bude mít k dispozici, že to časové období přesáhne už do volebního období dalšího. Takže potud je třeba, myslím bez ohledu na audit, maximálně - a já tomu chci věřit tedy, nejde mi to úplně snadno, ale chci tomu věřit, jsem optimistická - takže chce to opravdu poskytovat aktivně veškeré informace orgánům činným v trestním řízení, pokud tam budou operovat. Ale to jí jistě nemusím říkat. To ona ví sama. Na audit se jenom spolehnout by bylo málo.
Já si osobně myslím, že to, o čem se tady ještě nehovořilo, jsou ty trestněprávní souvislosti, a ty jsou také znepokojivé. O nich bych hovořila potom zřejmě asi v další faktické poznámce. Rozhodně si myslím, že naši pozornost si zaslouží. Abych vás napnula, docela zajímavé informace i v tomto duchu najdete v tom usnesení Nejvyššího soudu, kterým právě vrací celou věc Krajskému soudu v Brně. Děkuji. ***
