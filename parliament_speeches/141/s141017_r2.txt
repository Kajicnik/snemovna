File: s141017.htm
Anchor: r2
Date: 41. schůze, 5. června 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Vážená paní předsedkyně, vážené paní poslankyně, vážení páni poslanci, vážení členové vlády, no, když se dívám tady na tu účast, tak to na mě působí velmi smutně. Ano, je pravda, grilujeme nekompromisním způsobem v jedné z největších afér historie České republiky pana premiéra, grilujeme pana ministra financí, případně další členy vlády, a když se dívám na kolegyně a kolegy z řad koalice, tak tady skoro nikdo není. To znamená, že se za ně nikdo nedokáže postavit nebo už jste opustili definitivně svoji vládu, její podporu?
Taková vsuvka malá: Je to asi čtrnáct dní nebo tři týdny, byl jsem ve Velké Británii, potkal jsem se tam s šéfem parlamentu, s některými ministry a byl jsem se podívat v parlamentu, kde proti sobě tvrdě šly opozice (a) koalice. Musím říct, byli daleko tvrdší, než jsme tady my na sebe, nekompromisní, vůbec se nešetřili, bouchali tam, křičeli tam, bučeli tam, pískali tam, já nevím, co všechno, opravdu obrovská show. Ale co bylo zajímavé, bylo to, že za premiérem, který to vůbec neměl jednoduché, musel se tam tvrdě zpovídat, jako jeden tým stála vláda a komplet všichni poslanci. Ukázali to, že za ním stojí a že prostě věří tomu, co on říká. Na druhou stranu bylo tam i plno z řad samozřejmě opozice, která tvrdě kritizovala. ***
