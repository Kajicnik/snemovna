File: s141057.htm
Anchor: r4
Date: 41. schůze, 5. června 2025
Speaker: Poslankyně Marie Pošarová

Speech:
Poslankyně Marie Pošarová: Děkuji. Já bych chtěla reagovat ještě na své předřečníky a poukázat na vlastně hrozivý rozklad etických norem a schopnosti vlády rozlišovat mezi tím, co je legální a tím, co je správné. Případ, ve kterém hrají hlavní roli miliardy v kryptoměnách u osoby s kriminální minulostí par excellence by v právním státě měl vyvolat ten nejvyšší poplach. U nás však stačilo několik frázových tiskových prohlášení, aby byl celý případ vyřízen, a to až do chvíle, kdy tlak veřejnosti a opozice přiměl pana ministra Blažka k rezignaci. Ale přesto zde stále chybí plné vyvození skutečné odpovědnosti. Bitcoinový dar z nebes přišel od člověka s minulostí spojenou se závažnou trestnou činností z drog, zbraní, z darknetu. Kontext této operace je vysoce toxický. Vláda, která falešně tvrdí, že bojuje za transparentnost a obrodu politické kultury, bez většího zaváhání přijala peníze, které mohly pocházet z velmi problematických zdrojů.
A za co vlastně? To, že byl tento dar přijat, zařazen do státního rozpočtu a následně použit pro potřeby rezortu spravedlnosti, je šokující zejména proto, že nebylo provedeno žádné ověřování původu těchto finančních prostředků, ani nebyla na vládní a politické úrovni vedena žádná debata o tom, zda je vůbec únosné přijímat dary tohoto typu, jejichž pravý účel a motivace dárce mohou být zcela jiného charakteru, než je deklarováno.
Jednou z nejvíce alarmujících otázek je tato, kdyby někdo tuto záležitost nevyzradil novinářům, dozvěděla by se o celé transakci veřejnost vůbec? Je téměř jisté, že ne. To svědčí o absenci jakýkoliv mechanismů, prevence nebo včasné kontroly na vládní a ministerské úrovni. Vláda i ministerstvo se v první fázi hájili tím, že transakce byla legální. Jenže to je zoufale nízká laťka, pokud je to vůbec pravda. V právním státě, nejde jen o zákonnost, ale také o legitimitu, morálku a důvěru. Děkuji.

