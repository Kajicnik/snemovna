File: s141044.htm
Anchor: r10
Date: 41. schůze, 5. června 2025
Speaker: Poslanec Jiří Mašek

Speech:
Poslanec Jiří Mašek: Děkuju za slovo. K panu ministru Jurečkovi, pan ministr Jurečka tady trošku bagatelizoval úlohu služeb, že ony vlastně nikomu ani nemůžou dát nějak informace. No tak to se velmi mýlí, oni dokonce jsou povinni dát ty informace, pokud seznají, že se něco děje. Vzpomeňte si, já jsem třeba byl v minulém období, kdy jsme dostali informaci od Bisky, a zároveň, byli jsme o chvilku dřív, a zároveň potom reagoval bryskně tehdejší premiér Andrej Babiš a vypovídal diplomaty z ruské ambasády. Zažil jsem tam informace typu, my o nich nesmíme příliš mluvit, typu, že sem letí agent. Tehdy si odkryli dokonce strukturu nějakých agentů jenom proto, že sem letěli otrávit údajně dva naše starosty. Dostávali jsme informace o tom trolejbusovém maniakovi, co je zapaloval a podobně.
Dokonce nám pan ředitel Bisky řekl, že posílá ty informace na sedm míst, což určitě pan Jurečka ví taky. A dokonce nám prozradil, že každá ta informace je trošku modifikovaná, aby se potom vědělo, odkud unikly ty informace, z kterého ministerstva. Takže ono to pravidla má, takže bych to nebagatelizoval. To je jedna věc.
Mimo jiné rozpočet Bisky je víc než jedna miliarda a má ve svém popisu práce zajišťovat takové věci, které ohrožují ekonomiku tohoto státu, ekonomické zájmy. Má to ve svých preambulích. Otevřete si jejich stránky. Takže podle mě Biska tady zřejmě také selhala, ale na to všechno se budeme ptát na výboru pro bezpečnost, na našem pověstném PŠM, což pro ty neznalce, pro ty mladší, je politické školení mužstva, které nám dávají zástupci všech složek na každém výboru, a trvá to zhruba hodinu. Když pominu to, že v poslední době za této vlády se dozvídáme informace na úrovni Seznam.cz, tak to je jenom smutná záležitost. To se výrazně změnilo. Protože ty služby, a budeme se na to ptát, ty služby tady neodvedly určitě to, co odvést měly.

