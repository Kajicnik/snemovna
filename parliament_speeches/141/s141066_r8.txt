File: s141066.htm
Anchor: r8
Date: 41. schůze, 5. června 2025
Speaker: Poslanec Jiří Havránek

Speech:
Poslanec Jiří Havránek: Ještě jednou dobrý večer. Vážený pane kolego Mašku, já bych vám odpověděl protiotázkou. To je taková hezká hláška z jednoho moc milého nedávného seriálu na České televizi. Mně se tady dneska dostalo neobvyklé, opravdu krásné úcty od pana kolegy Nachera, které si opravdu vážím, který tady o mně mluvil jako o člověku, který rozumí kryptoměnám. Já osobně bych se tak nenazval, nazval bych se možná tak poučeným laikem. Nicméně, pane kolego Mašku, můj dotaz směřuje k vám a ten zní: Pokud pan kolega Nacher zde o mně mluvil jako o člověku, který rozumí kryptoměnám, myslíte si, že kdybych alespoň tušil o tom, že nějaký takovýhle záměr je, že bych neřekl panu bývalému nebo končícímu ministru Blažkovi, že je to úplný nesmysl a že od toho má dát ruce pryč. Berte to prosím jako potvrzení toho, že opravdu my jako poslanci ODS jsme neměli o této věci tušení. Až do... děkuju, že na mě pokřikujete, moc si toho vážím... až do chvíle, než se stalo to, co se stalo v mediálním prostoru.
Věřím, že kolegyně Zajíčková se k tomu, co vy jste řekl, vyjádří taktéž. Já jsem tu včerejší debatu v Událostech komentářích nesledoval, pouze vám tady vyvracím vaši domněnku o tom, že to věděli všichni, respektive vaše byla, že to věděli mnozí, Ivana Bartoše, že to jistě věděli všichni, tak tady aspoň touto cestou prosím a věřím, že když nevěříte mně, tak věříte slovům vašeho ctěného kolegy Patrika Nachera.
Nicméně já věřím a doufám, že budeme mít prostor dál ještě tuhletu tématiku řešit. Je tady něco, co zde zaznělo směrem k pozměňovacímu návrhu, který jsme já a pan ministr Stanjura předložili k jednotnému měsíčnímu hlášení zaměstnavatele. Já bych moc rád obhájil tenhleten pozměňovací návrh.
Bohužel v těch dvouminutovkách se mi to určitě nepodaří, tak věřím, že při JMHZ nebo i někdy jinde se k tomu ještě dostanu, protože myslím si, že jsme tu schopni najít společnou cestu, protože chceme podporovat malé firmy a další věci, a souvisí to i s tím, jak jsme hlasovali dříve.

