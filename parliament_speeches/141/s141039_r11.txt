File: s141039.htm
Anchor: r11
Date: 41. schůze, 5. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Já znovu připomenu, že v sále stále není ani Pavel Blažek, ani Zbyněk Stanjura, ani premiér Petr Fiala. Jsme tady jako takový sirotci z opozice, bych to tak řekla. Proč? Protože to je kauza, kde se má vláda zodpovídat, a my jsme nedostali jedinou skutečnou odpověď. Chápu, že ty otázky nejsou příjemné. A ano, to je fajn, že pan ministr řekl na mikrofon slova omlouvám se, ale zároveň nedodal ani jedno vysvětlení, ani jednu odpověď na konkrétní otázku.
A vedle Pavla Blažka jsou ty konkrétní otázky samozřejmě také na Zbyňka Stanjuru. Opět připomenu, šly oficiální dopisy, oficiální korespondence v prosinci 2024, v lednu 2025, čili dávno před dnešním datem, dávno před minulým týdnem, a není možné, že by to členové této vlády nevěděli, neřešili. Proč se tak zastáváme nezávislé justice a proč nechceme, aby v jejím čele stál představitel ODS? Protože prostě došlo k té překvapivé změně rozhodnutí u soudu, kde nejprve dvakrát se rozhodlo, že má být elektronika zničena, když ten trestně stíhaný a potom odsouzený člověk nevydal hesla, ale nakonec tu elektroniku dostal. A v mezičase tam proběhla nabídka, nabídka toho dealu, já vám 30 procent, vy mě tu elektroniku.
A když se na tohle ptáme a ptáme se, proč ministr financí nekonal, když má v gesci, zasáhnout proti praní špinavých peněz, když upozorníme na souvislost k nulové dani z bitcoinů pro ty největší částky pro bitcoinové miliardáře, něco, co navrhl den před vypuknutím aféry, tak jenom mlží a neodpovídá.

