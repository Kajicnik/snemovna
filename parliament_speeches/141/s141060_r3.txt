File: s141060.htm
Anchor: r3
Date: 41. schůze, 5. června 2025
Speaker: Poslanec Jan Bureš

Speech:
Poslanec Jan Bureš: Děkuji, paní předsedkyně. Já dlužím ještě odpovědi, protože jsem byl tady vyzván v tom předchozím bloku, řekněme, k některým věcem.
Pan kolega Lang mě tady vyzval k tomu, abych mu řekl, jak k tomu přistupuju. Já k tomu těžko můžu nějak přistupovat, protože co vím, tak si vyhradilo výhradní informování o této kauze Vrchní státní zastupitelství v Olomouci. Mimochodem, stejně jako v roce 2013, já jsem tady seděl a taky žádné informace ven neplynuly, jenom některým spřízněným novinářům. Co se děje teď? Zase někteří novináři mají informace z trestního spisu, z toho, jak se vyvíjí celá kauza. A ric pic bum, ono je to zase relativně blízko před volbami.
Možná je to podobné, to, co říkala tady kolegyně Berenika Peštová. Když už jsem si ji vzal do úst, tak bych jí jenom chtěl říct, že jediné, co já vím o paní Holcové, je, že se jí pan předseda Babiš musel omlouvat. Jinak opravdu tu dámu ani neznám, ani nevím, kdo to je.
Tak paní kolegyni Pastuchové musím říct: Já jsem reagoval, paní kolegyně, prostřednictvím paní předsedající, na to, že jste říkala, že pan premiér tady plakal. Neplakal tady, on to prostě jenom vysvětlil a snažil jsem se to uvést na pravou míru, že tady pan premiér opravdu neplakal.
Tak paní kolegyně Pošarová tady mluvila o zmrazených bitcoinech. Nevím, nejsem si úplně jistý. Když jsem si dneska přečetl vysvětlení předsedy Nejvyššího soudu, který rozhodl o tom, že se má tomu dotyčnému vrátit celý ten jeho materiál, aby si s ním mohl volně nakládat, ta jeho hardwarová peněženka. Já se v tom úplně nevyznám, ale pochopil jsem, že se mu vrátila celá elektronika, aby si s tím mohl nakládat. Tak by si mohl s tím ve své podstatě dělat, co chtěl. Nevím, jestli by ten stát vůbec měl šanci mu tam cokoliv mrazit, pokavad by vůbec nepřišel na ministerstvo a nenabídl ten dar.
Perlička nakonec, paní kolegyni Ožanové bych rád sdělil (Předsedající: Čas.), prostřednictvím paní předsedající, že jsem byl dvanáct let starosta oerpéčka.

