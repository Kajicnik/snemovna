File: s141043.htm
Anchor: r8
Date: 41. schůze, 5. června 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka: Já jenom aby bylo jasno, nikdo tady neobhajuje to, že se stala chyba. Myslím si, že pan ministr Blažek to také opakovaně řekl, opakovaně se tady za to omluvil. Samozřejmě ty věci nejdou vrátit zpátky v čase a mají své důsledky.
Já když jsem si mohl včera poslechnout tu poměrně podrobnou informaci, tak jsem jasně říkal, že bohužel my nemáme nastaven systém tak, aby ten systém byl schopen propojit informace, které dostane případně FAÚ nebo NCOZ, protože prostě zákon říká, že tyhle informace k členům vlády nemohou dojít a nemohou být doručeny. Pak to přináší někdy paradoxní situace, že člen vlády se může některou informaci dozvědět například ve zprávě od Bezpečnostní informační služby a pak může případně něco dělat. Ale pokud to ta Biska neví, tak pokud mu někde v rezortu běží činnost, která znamená, že se páchá nějaká škoda, tak ten ministr jí reálně nemůže zabránit, dokud není skončeno celé to trestní řízení, a pak ta informace nejde navenek. Jsou to paradoxní situace. Kdo jste byli členem vlády, tak potvrdíte, že ten ministr je v takové specifické situaci. Já to jenom konstatuju.
Samozřejmě ten chybný moment je v tom, že v okamžiku, kdy někdo přijde do té směnárny a přijde ta informace na FAÚ, tak je tam ten krok, který to umí vyhodnotit jako případnou rizikovou transakci a zmrazit ty peníze, dát podnět na NCOZ nebo orgánům činným v trestním řízení. Ale v případě přijímání daru takovýto žádný mechanismus ani v zákoně nastaven není.
Já myslím, že ta debata je mimo jiné nebo má být také i o tom - teď už to nestihneme, ale třeba do budoucna - některé tyto mechanismy upravit tak, aby ten stát... Je úplně jedno, kdo tam sedí, jestli Pavel Blažek, Marian Jurečka, Taťána Malá nebo někdo jiný, ale aby ty mechanismy mohly zafungovat tak, že se takováto chyba už nebude moci opakovat. Děkuju.

