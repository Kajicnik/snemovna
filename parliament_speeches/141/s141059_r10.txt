File: s141059.htm
Anchor: r10
Date: 41. schůze, 5. června 2025
Speaker: Poslankyně Zuzana Ožanová

Speech:
Poslankyně Zuzana Ožanová: Ano, děkuji, vážená paní předsedkyně. Skutečně chci reagovat na průběh rozpravy, chci reagovat na pana poslance Bureše. Víte, jak tak vtipkoval, že bychom svolali schůzi, že se ty peníze nevzaly. Víte, nevím, jestli jste někdy pracoval v komunální politice, ale ta představa, že bych jako starosta doporučila orgánům obce vzít dar od někoho, o kom vím, že byl odsouzen, no, já bych se bála. Já se přiznám, že bych řekla: Neberu ty peníze. Je to standard. Já se domnívám, že ta vaše spekulace, to jsou pouze výkřiky. Víte, proč jsou to výkřiky? Přečtu název článku, který vyšel dneska odpoledne. Už vím, proč se tady bavíme o těchto věcech. "První průzkum po kauze bitcoin. Vládě už nevěří každý třetí minulý volič SPOLU." Takže chápu, proč to činíte. Je mi to líto, ale nicméně je to tak.
Ještě jste řekl jednu takovou poznámku - trošku jste si rýpnul - že jsme unaveni. Ano, my jsme unaveni, protože většina z nás tu sedí skoro celou dobu. Ale všimli jste si, jak vypadaly vaše lavice, když mluvila naše přednostní práva? To by se to dalo na prstech jedné ruky spočítat. Ano, jsme unaveni, protože to sledujeme celé. (Potlesk z řad poslanců ANO.)

