File: s141055.htm
Anchor: r8
Date: 41. schůze, 5. června 2025
Speaker: Poslanec Marek Novák

Speech:
Poslanec Marek Novák: Děkuju za slovo, pane místopředsedo. Já, prostřednictvím předsedajícího, na vás, pane kolego Zuno, ten závěr vám komentovat nebudu, nestojí mi to za to, ale jsem moc rád, že jste tady v tom svém projevu zmínil i transpozici MiCA. Řekl jste: My jsme přijali. No, my jsme transponovali evropské nařízení a spolupracovali jsme na tom napříč, protože to bylo naprosto apolitické téma a svým způsobem ta problematika stopování a transparentnosti AML ta už byla v tom hlavním nařízení, jo, tam už jsme neměli co dělat.
Ale jsem rád, že jste zmínil i těch 20 000 živnostníků, kteří podnikají, takzvaně. Nepodnikají, oni to mají pouze v živnosti, zákonem už jsme tu živnost zrušili, protože samozřejmě už není možné ji provozovat, ale proč tam byli zaregistrovaní? No protože přišli na živnostenský úřad, řekli, zapište mi všechny volné živnosti, zapsali jim všechny volné živnosti a najednou jsme tady měli 20 000 obchodníků s kryptem. Takže prosím vás, nepoužívejte srovnání České republiky a Německa, protože je to nesmysl.
Ale poslední, a na to mám čas, a to je hrozně důležité, když si vzpomenete, když jsme jednali s Finančním analytickým úřadem, tak právě ten nás upozorňoval, jak je to hrozné, na takovou v uvozovkách hloupost, že v tom živnostenském rejstříku to je a že je tam těch 20 000 podnikatelů, na tohle nás ten Finanční analytický úřad upozornil, ale na to, že se tady mezi úřadem a ministerstvem pronajímá anebo půjčuje kryptopeněženka, na to, že je tady miliardový obchod s kryptem, na to už neupozornil. A tohle by mě zajímalo, co o tomto si myslíte. ***
