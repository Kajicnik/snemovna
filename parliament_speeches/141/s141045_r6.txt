File: s141045.htm
Anchor: r6
Date: 41. schůze, 5. června 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, pane místopředsedo. Vážené kolegyně, vážení kolegové, vážení členové vlády, o skandálních dohodách státu s drogovým dealerem, které vyvrcholily miliardovými převody bitcoinů za dosud nevyjasněných okolností, už bylo řečeno mnohé. Já nyní považuji za nutné pronést za naše hnutí SPD jakési politické shrnutí celé věci a sdělit, co my pokládáme za alarmující a proč.
Za prvé říkám, že tento brutální skandál, který nemá v moderních dějinách naší země obdoby, nesmí skončit jen demisí ministra spravedlnosti Pavla Blažka. I proto, že už teď s jistotou víme, že o tomto skandálním průšvihu s předstihem věděl i ministr financí Stanjura i premiér Fiala, který v pondělí sdělil, že to považoval za jakousi historku. Možná už jenom chybělo vyjádření, že to považoval za veselou historku z natáčení. Ale, dámy a pánové, tohle není komedie, to je naprostá tragédie této nekompetentní vlády, která absolutně není schopna nahlédnout a pochopit, co činí a jak to škodí České republice.
Je bezpodmínečně nutné, aby byl postup všech ministrů i zainteresovaných státních úředníků prověřen orgány činnými v trestním řízení. Aby nevznikl ani stín pochybnosti, že je toto šetření vedeno politicky nezávisle, považujeme za nutné, aby v čele Ministerstva spravedlnosti i Ministerstva vnitra stáli ministři, kteří nejsou navázáni na žádnou ze stran současné vládní koalice. Tato bitcoinová kauza potvrzuje, že vláda Petra Fialy již zcela ztratila schopnost sebereflexe a že totálně opakovaně selhává v obraně právního řádu, buď z hlouposti a nevědomosti, anebo záměrně. Nevím, co je horší. A výsledek? Organizovaný zločin má v podstatě volný přístup na ministerstva a do nejvyšších politických pater nejen nyní, ale už dříve, připomenu-li aféru Dozimetr, která rovněž prorostla do několika vládních stran.
Ve výrocích představitelů vlády k bitcoinové aféře panují závažné rozpory, anebo v překladu: někdo tady bezostyšně lže. Dle nezávislých transakčních analýz zveřejněných Radiožurnálem se v elektronické peněžence pana Jiřikovského, který byl odsouzen za závažné zločiny na devět let odnětí svobody, v době jejího otevření na Ministerstvu spravedlnosti nacházely bitcoiny v hodnotě zhruba za dvanáct a půl miliardy korun, tedy několikanásobně více finančních prostředků, než uvádí zástupci tohoto rezortu a vlády, kteří hovoří o částce pouze tři miliardy korun. Kam tedy za asistence státu zmizelo cca deset miliard korun pocházejících z trestné činnosti? Je velice pravděpodobné, že to časem stejně vyplave na povrch, a tak by bylo lepší, kdyby šla vláda s pravdou ven. K tomu, aby to zjistila, pokud to už neví, má všechny potřebné bezpečnostní nástroje. Jak dlouho se tato dohoda připravovala? Kdo ji inicioval? Kdo všechno o ní z vlády věděl? Věděly o ní orgány policie, státního zastupitelství, soudů a tajných služeb? Konaly svou povinnost, nebo ne?
Jeden expert na kryptoměny celou kauzu komentoval takto, cituji: "Jsou dva pohledy na to, co ministr Blažek udělal. Buď je ten člověk úplný - píp, nelichotivé slovo, které zde vyslovovat nebudu - nebo desperát. Mezi tím neexistuje žádná jiná pozice, ale pak si musím klást otázku, jak ten člověk mohl být v pozici ministra." Konec citátu. A já se zcela vážně ptám, je to skutečně takto? A pokud ano, proč tady ještě tato vláda sedí? Proč je ještě ve funkcích?
Co tento expert říká dál? Cituji: "Pohyboval jsem se intenzivně mezi bitcoinovými uživateli více jak deset let. Když jsem se o síle bitcoinu dozvěděl, bylo mi řečeno, že právě politici budou jednou ti, kdo dají bitcoinu smysl. Ne tím, že ho budou nezištně podporovat, ale že jím budou placeni za svou trestnou činnost, protože to bude snazší než penězi. Česká republika je pro bitcoin už od počátku zemí zaslíbenou a řekl bych, že to bylo velkou shodou okolností. Dnes díky tomu máme v mnoha směrech lehký náskok před světem, jak je vidět i na kauze Blažek." Konec citátu.
Je to smutná pravda a je vinou Fialovy vlády, že jsme teď ve světě považováni za Eldorádo organizovaného zločinu. A to je ta nejhorší zpráva pro naše občany. Dámy a pánové, premiér Fiala kvůli této kauze svolal Bezpečnostní radu státu. Prý proto, že je zde velké podezření, že někdo zneužil náš stát. Ano, je to pravda. Někdo náš stát zneužil. Byli to ministři této vlády a premiér Petr Fiala. Proto je jediné schůdné řešení této kolosální tragédie co nejrychlejší demise a odchod této vlády.
Teď mi ještě dovolte, abych načetl návrh našeho usnesení, který už načítal náš předseda Tomio Okamura, ale aby padlo ještě v obecné rozpravě, tak ho načtu ještě jednou. Návrh usnesení SPD: "Poslanecká sněmovna Parlamentu České republiky:
I. konstatuje, že:
a) přijetí daru Ministerstvem spravedlnosti ve formě kryptoměny bitcoin v řádech miliard korun, které ministerstvu dodal člověk odsouzený za obchod s drogami, bez jasně vymezených pravidel a veřejné kontroly, otřásá důvěrou občanů v transparentnost, nestrannost a důvěryhodnost institucí právního státu, zejména pokud se jedná o ústřední orgán státní správy zajišťující výkon spravedlnosti,
b) konstatuje, že všechny okolnosti, souvislosti a právní rámec týkající se darování, správy a využívání kryptoměny ve vlastnictví státu musí být důsledně vyšetřeny orgány činnými v trestním řízení,
c) konstatuje, že postupem vlády v této věci byla zcela mimořádným způsobem narušena důvěra občanů ve stát, a vláda premiéra Petra Fialy tak ztratila důvěru;
II. Poslanecká sněmovna Parlamentu České republiky doporučuje Petru Fialovi, aby podal demisi svou jako předsedy vlády, a tím demisi vlády České republiky jako celku." Děkuji za pozornost.

