File: s141055.htm
Anchor: r6
Date: 41. schůze, 5. června 2025
Speaker: Poslankyně Jana Pastuchová

Speech:
Poslankyně Jana Pastuchová: Děkuji, pane místopředsedo. Tak já svého ctěného kolegu, vaším prostřednictvím, Roberta Králíčka, doplním za TOP 09. Ještě jste zapomněl, kolego, na Dominika Feriho, tvář TOP 09. Takže to takhle.
Ale mně přijde, vážení kolegové a kolegyně, že všichni poslanci koaliční dostali asi nějakou větu, kterou si všichni překopírovali, protože já také této problematice opravdu nerozumím, ale když to tady slyším, tak už vlastně i rodina mi píše, o čem vlastně ta schůze je. A nejen rodina, protože opravdu tady je neodstoupím, Babiš, jeho kauzy, prosím vás, přečtěte si znovu: Ministr Blažek pere peníze drogového dealera a měl by okamžitě odstoupit.
Vrátím se ještě rychle k rannímu projevu pana premiéra, kdy tady chudinka plakal skoro, že vystupuje až tak dlouho, protože opoziční poslanci byli před ním. No, já si vzpomínám, když se tady vyslovovala nedůvěra vlády námi vyvolaná, že jako přednostní práva si uzmuli všichni ministři a vyprávěli tady celému národu, jak co skvěle udělali.
Takže pan premiér se může podívat do stenozáznamu. Já jsem si to našla, kdy první slova měli nám na námi svolané schůzi jenom ministři této vlády a nestačili jsme se divit, jak ta vláda je úžasná. No, to jsme se dočkali.

