File: s141041.htm
Anchor: r4
Date: 41. schůze, 5. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji. Je to skvělé, že se pan ministr v demisi Pavel Blažek vrátil, a já věřím, že teď uslyšíme odpovědi na ty zásadní otázky. Jak to tedy bylo s těmi informacemi? Jak to bylo s postupem poté, co byl v polovině prosince 2024 zaslán dopis advokátem pana Jiřikovského, Kárimem Titzem, na Ministerstvo spravedlnosti? Jak s tím nakládalo Ministerstvo spravedlnosti? Kdo byl informován a jak potom fungovalo jednání s Ministerstvem financí? Již víme, že o situaci, o celé záležitosti, věděl jak pan ministr Stanjura, tak pan premiér. Zásadní věc, proč to nebylo standardně konzultováno s policií? Proč nebyly standardně prověřovány kroky proti praní špinavých peněz? (Ministr Blažek odchází ze sálu.)
Pan ministr v demisi odchází. Toto opravdu nepovažuji za naplnění usnesení, že má být přítomen v této Sněmovně. Já se domnívám, že je opravdu potřeba, aby byl přítomen při projednávání této zásadní kauzy. Vláda se má zodpovídat Sněmovně. Ano, jsme tady v takovém prostoru, kde pan ministr odchází a zase se vrací. (Ministr Blažek opakovaně odchází na jedné straně sálu a opětovně vchází na druhé straně sálu.)
Právě se vrátil a věřím, že zanedlouho vystoupí, aby nám zodpověděl, jak to bylo s nabídkou od advokáta toho drogového dealera, že stát dostane třicet procent, když on dostane zpátky elektroniku, která mu umožní přístup k těm miliardám. Nabídka třiceti procent z velkého množství bitcoinů je něco, co přišlo oficiálně. Netuším, jestli tu odpověď od Pavla Blažka dostaneme, protože zase opustil sál. To jenom konstatuji pro ty, kdo toto sledují. Jsem tedy nucena opět... Situace je komická, Pavel Blažek se vrací dalšími dveřmi do sálu, ale přitom je vážná. Prosím, odpovězte nám, jak to bylo s tou nabídkou třicetiprocentního dealu. Děkuji.

