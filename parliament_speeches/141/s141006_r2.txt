File: s141006.htm
Anchor: r2
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, milí občané, dnešní mimořádná schůze byla svolána k tomu, abychom dostali konkrétní odpovědi od zodpovědných členů vlády na takzvanou bitcoinovou aféru. Bohužel, jak se tak rozhlédnu po sále, tak ty zodpovědné aktéry tady vůbec nevidím. To si myslím, že je velký problém, protože když máme řešit takovéto záležitosti a nejsou tady přítomni ani si nepíšou poznámky, neposlouchají, co kdo říká, nejsou potom připraveni reagovat, tak... Dokonce jsme si přečetli všichni v médiích vyjádření pana ministra Blažka, že považuje za nevhodné, aby chodil na mimořádnou schůzi, která je svolána k vyvození jeho odpovědnosti, v době, kdy je stále ministrem vlády České republiky. To je opravdu bezprecedentní.
Takže první věc, kterou musíme samozřejmě jako Poslanecká sněmovna zajistit, je, aby tito činitelé byli přítomni na dnešním jednání Poslanecké sněmovny, a proto si dovoluji navrhnout usnesení, že: "Poslanecká sněmovna žádá osobní přítomnost pana ministra Blažka, pana ministra Stanjury a pana předsedy vlády Fialy." To za prvé, za druhé chci mluvit... Pochopitelně "na dnešní mimořádné schůzi, případně pokud mimořádná schůze bude pokračovat některý další den, tak i na tom dalším dnu".
Za druhé bych rád uvedl, jaké jsou naše otázky nebo naše obavy, připomínky k takzvané bitcoinové aféře. My se nedomníváme, na rozdíl od koalice SPOLU, že bitcoinová aféra je takzvané selhání jednotlivce. To už tady posloucháme třicet let. Vždycky se objeví nějaká kauza - teď bitcoin, předtím Motol - a vždycky vláda řekne: No, to je selhání jednotlivce. Nebudeme dělat žádné systémové kroky k tomu, aby se korupce v naší zemi omezila, přestože víme - a občané si na to stěžují, opakovaně to vychází ze všech šetření, názorů, postojů naší veřejnosti - že míra korupce a hospodářské kriminality je vnímána jako jedna z nejvyšších, je to jeden z nejpalčivějších problémů a že spousta lidí už dokonce ztratila víru, že je možné s tím něco dělat. Ale situace v západních státech, v jiných zemích nám ukazuje, že to nemusí být tak špatné a že to je jenom na nás, naše zodpovědnost, abychom s tím něco udělali, abychom dali občanům naději, že tato země může fungovat s mnohem menší mírou korupce a že v případě, že k takové situaci dojde, že budeme schopni to efektivně řešit, vyšetřit, dotáhnout do konce, vyvodit odpovědnost. ***
