File: s141048.htm
Anchor: r2
Date: 41. schůze, 5. června 2025
Speaker: Poslanec Patrik Nacher

Speech:
Poslanec Patrik Nacher: No, to je zajímavé, ta debata k tématu "ministr Blažek pere peníze drogového dealera, měl by okamžitě odstoupit" se vede najednou o sportu. Já bych tady chtěl připomenout, Jakub Janda nebyl mistr světa, to on říkal, ale Milan Hnilička, který byl první šéf, tak byl trojnásobný mistr světa. Když už jsme u toho, tak to bylo dobré tady říct, to je jedna poznámka.
Druhá: no a to je přesně ono, jak vy se chováte a vnímáte tu skutečnost. Tady vznikla nějaká věc, která tady nikdy předtím nevznikla. To znamená, nějaký orgán, který rozděluje ty peníze, má to nějaká pravidla, nějaké podmínky, cílem je, aby to bylo předvídatelné, aby ty peníze ty svazy a kluby dostaly co nejrychleji. Ten příslib byl, jestli si vzpomenete, jedno procento z rozpočtu, což je dneska nějakých dvacet miliard. To se prostě nepodařilo, za těch našich vlád to šlo nahoru, teď to šlo evidentně dolů.
Co se vám podařilo, že vy jste tu agenturu zpolitizovali. Nějakou rozhodčí komisí, nebo jak se to tam jmenuje, tam jsou samí politici, můžete mi říct, co tam jako děláte? Jak k tomu přispíváte, kolegové? Vy tam jste, máte tam ještě nějakého senátora, to jsem se díval. To vám přijde v pořádku? Tohle to udělat my, tak vy se první zblázníte. Takže vy jste schopní zpolitizovat i ten sport a peníze do toho vložené. Ale hlavně, především já vůbec nevím, jak to souvisí s tématikou bitcoinů a této kauzy. To s tím vůbec nesouvisí. Pane místopředsedo, odejměte slovo, včetně teďka mně, vůbec jsme se o tom neměli bavit. Bavíme se tady o kauze, která cloumá touto vládou. Nevím, jak s ním souvisí sport. Já budu první, kdo bude na klubu přesvědčovat kolegy, abychom tady zařadili klidně speciální bod finance do sportu.

