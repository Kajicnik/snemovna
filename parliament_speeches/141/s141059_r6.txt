File: s141059.htm
Anchor: r6
Date: 41. schůze, 5. června 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo, vážená paní předsedkyně. Věřím, že zase dodržím formát faktické. Reakce na, vaším prostřednictvím, Roberta Králíčka, ale můžu to zobecnit, protože to tady dneska padá velmi vytrvale a velmi četně.
Roberte, ty jsi vytýkal Janu Burešovi, vaším prostřednictvím, to, že použil pojem Pandora Papers, který se neprokázal. Tak jeden z nejčastějších výrazů, který padl dnes z tvých úst a padl z řad tvých kolegů, je velmi silný pojem praní špinavých peněz. Mohl bych skončit krátkou řečnickou otázkou, kde máte jakékoliv potvrzení, že k takovéto zásadní činnosti, kterou vy dneska opravdu vypouštíte z úst naprosto ledabyle, došlo?
Teď ze mě promluví právník. Buď máte na mysli porušení AML zákona, to znamená (zákon č.) 253/2008 (Sb.), proti legalizaci výnosů z trestné činnosti. Tam se tedy omlouvám a myslím si, že většina právníků, které jsem zatím zaznamenal, se se mnou shodují, že stát není povinnou osobou, jinými slovy stát nemůže porušit zákon (č.) 253/2008 (Sb.). Jestli to je, nebo není, dobře, to je jiná otázka. To je otázka budoucího legislativy.
Pak máme trestný čin legalizace výnosů z trestné činnosti - o tom jste nemluvili - § 216. Ta skutková podstata má spoustu znaků a já si tedy nejsem jistý - tam nechci předbíhat případné rozhodnutí - že byste měli tedy nastudováno to, že všechny objektivní i subjektivní znaky této skutkové podstaty byly v předmětné věci naplněny. Já osobně to mám vyhodnoceno, že ani zdaleka nebyly. Ale jestli vy to tedy máte tak, že tady s tím pojmem - tady to lítá ve vzduchu úplně horem dolem - tak to jste poměrně odvážní v soudech. Děkuju.

