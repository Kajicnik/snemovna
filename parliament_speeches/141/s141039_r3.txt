File: s141039.htm
Anchor: r3
Date: 41. schůze, 5. června 2025
Speaker: Poslanec Jiří Mašek

Speech:
Poslanec Jiří Mašek: Děkuji. Vážený pane místopředsedo, kolegyně, kolegové. I já bych chtěl na začátku poděkovat za lidsky prezentovanou omluvu. Nic víc k tomu dodávat nechci. A chtěl bych panu ministrovi položit dvě otázky. Pane ministře v demisi, máte zákaz ze strany státního zastupitelství k věci se vyjadřovat, jak tvrdila na tiskové konferenci po Bezpečnostní radě státu paní Jana Černochová? Tady bych chtěl vědět odpověď ano nebo ne. Paní ministryně to tam zjevně tvrdila ve veřejnoprávní televizi. Pokud by vaše odpověď byla ne, tak paní ministryně účelově lhala, protože tím omlouvala vaši neúčast dnes v Poslanecké sněmovně.
Dotaz číslo 2. Pane ministře, byl jste kontaktován či vyslechnut orgány činnými v trestním řízení do této doby? A ten první dotaz můj vlastně souvisí s tím, že v případě, že jste nebyl vyzván k tomu, abyste se k věci nevyjadřoval ze strany státního zastupitelství, tak i já bych se chtěl připojit k těm, kteří se ptají na časovou osu celého příběhu.

