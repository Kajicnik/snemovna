File: s141060.htm
Anchor: r7
Date: 41. schůze, 5. června 2025
Speaker: Poslanec Karel Haas

Speech:
Poslanec Karel Haas: Děkuju mnohokrát. Vážená paní předsedkyně, vaším prostřednictvím, jenom odpověď Robertovi Králíčkovi. Já jsem ho určitě neztrapňoval a myslím si, že každý, kdo mě v tomto sále slyšel, tak o nic takového mi nešlo. Jenom jsem věcně vysvětloval to, že používat pojem praní špinavých peněz, ať v té souvislosti s AML legislativou, nebo v souvislosti s trestněprávní legislativou, není v pořádku právně.
Teď druhá věc, to je reakce na kolegyni Pošarovou, vaším prostřednictvím, paní předsedkyně, a tam navážu na tu druhou právní rovinu. Prosím vás, pokud se bavíme o nosičích, v nichž byla ta kryptoměnová peněženka, tak tady dneska málo zazněla fakta. Fakta jsou taková, že po propuštění z vazby se odsouzený zločinec Jiřikovský, můžeme to takhle všichni říkat, protože to je pravomocně odsouzený zločinec za závažné trestné činy, domáhal u českých soudů vrácení zabraných věcí. Domáhal se postupně u Krajského soudu v Brně, u Vrchního soudu v Olomouci a u Nejvyššího soudu.
Nejvyšší soud svým usnesením z 26. 7. 2023, v té době určitě Pavel Blažek o ničem nemohl uvažovat, ani neuvažoval, proto zdůrazňuji to datum, usnesením 11 Tdo 324/2023 rozhodl následovně... Citace bodu 76, odůvodnění usnesení: "Nejvyšší soud má proto za to, že soudy nižších stupňů postupovaly při posuzování naplnění podmínek pro uložení ochranného opatření zabrání věci formálně a paušálně, tedy v rozporu s jejich povinnostmi stanovenými v § 2 až 6 trestního řádu, přičemž takový postup nelze připustit, neboť tím dochází k zásahu do výše vzpomenutých základních práv obviněného." Já zločince Jiřikovského nijak neobhajuji, aby mně to někdo nevkládal do úst, jenom vysvětluju to, že nosiče kryptopeněženky nezajistil stát, nezajistil Pavel Blažek, ale vrátila mu je nejvyšší soudní instance v této zemi. Děkuju mnohokrát. (Potlesk zprava.)

