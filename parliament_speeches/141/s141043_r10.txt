File: s141043.htm
Anchor: r10
Date: 41. schůze, 5. června 2025
Speaker: Poslanec Marek Novák

Speech:
Poslanec Marek Novák: Děkuju za slovo, vážený pane místopředsedo. Já budu reagovat na pana ministra Jurečku, nicméně na tu předchozí faktickou s tím, že nám sdělil, že pan ministr Stanjura tady vše ohledně Úřadu pro zastupování státu ve věcech majetkových vysvětlil. Nevysvětlil. Protože tento úřad poskytl virtuální peněženku k tomu, aby ta transakce se mohla zrealizovat.
To znamená, že když si to, kolegyně, kolegové, vy, kteří tomu úplně nerozumíte a dáme tak na placato, tak je to jako bych řekl kamarádovi: Pošlu si k tobě na účet peníze, ty mi je vybereš a dáš mi je v hotovosti. A toto já považuju za naprosté, ale naprosté systémové selhání, že nikomu, nikomu z těch aktérů to nebylo divné, nikdo nic nehlásil.
Ano, AML nařízení, které se týká legalizace výnosu z trestné činnosti, se vlastně přímo nedotýká státu. Ale to ani inženýři v Evropské unii nepřemýšleli nad tím, že stát by se někdy do něčeho takového mohl namočit. A my dneska budeme muset taky přemýšlet nad tím, jaké mechanismy zavést, aby se tohle už nikdy neopakovalo.
Ale tu odpověď, jak je možné, že Úřad pro zastupování státu ve věcech majetkových, který poskytl tu peněženku, nikoho neinformoval. Je to divné a nevěřím tomu, že to nikdo nevěděl. Nevěřím. ***
