File: s141012.htm
Anchor: r2
Date: 41. schůze, 5. června 2025
Speaker: Poslanec Radim Fiala

Speech:
Poslanec Radim Fiala:: Dobrý den, vážené kolegyně, kolegové. Já navážu na paní místopředsedkyni Sněmovny. Řeknu vám, co se stalo mně osobně. Já jsem s mojí ženou založil své dceři spoření a posílám jí každý měsíc 1 000 korun ze svého platu na to spoření, až jednou bude velká, aby něco měla. Banka - nebudu říkat, která - banka mi zrušila tu spořicí smlouvu, protože jsem nedoložil, kde jsem vzal 1 000 korun měsíčně, přestože každá banka má moje daňové přiznání, majetkové přiznání je veřejně na webu, jsem majetkově a finančně vysvlečený donaha, ale banka zrušila mé dceři spořicí smlouvu na 1 000 korun měsíčně, protože jsem nedoložil, kde jsem to vzal. Tak to je jenom takový úvod toho paradoxu. Teď vám řeknu, jak se to asi dělá správně. Když to nemůžete dělat tak jako já (Se smíchem.), musíte to dělat jinak.
O skandální kauze dlouhodobých jednání zástupců státu a vlády s odsouzeným obchodníkem s drogami a jeho právníky, která vyvrcholila miliardovými kšefty s bitcoiny za přímé účasti ministrů, už bylo řečeno a napsáno mnohé. Zajímavé je, že ta kauza neustále akceleruje. Akceleruje, ne den ze dne, ale řekl bych možná z hodiny na hodinu, protože máme nové a nové informace. Možná ještě důležitější je to, co dosud řečeno a napsáno nebylo, a já se tím pokusím zabývat, abychom do toho vnesli ještě další myšlenky, další věci, protože skutečná pravda, syrový a přesný popis toho, co se přesně stalo, kdo za co na straně státu zodpovídá, na to pořád ještě čekáme a hlavně na to čekají občané, občané České republiky, jejichž jménem zástupci Fialovy vlády často hovoří a proti jejichž zájmu tak často jednají, zrovna jako teď v kauze bitcoinů.
Občané, kteří financují kompletní provoz státu, včetně vysokých platů a odměn členů vlády, vysokých státních úředníků, státních zástupců a soudců, si nezaslouží, aby jim premiér a vláda ve věci kšeftování s bitcoiny lhali a aby si z nich veřejně dělali legraci. To je úplné dno politické kultury a my k tomu prostě tady nemůžeme mlčet. Pánové a dámy z vládních lavic, nemáte právo občanům lhát, zesměšňovat jejich i naši zemi nejenom u nás, ale také v zahraničí, což právě děláte v přímém přenosu. To je přece naprostá nehoráznost.
Budu se snažit neopakovat příliš to, co už tady dnes a v minulých dnech zaznělo. Pokusím se shrnout to podstatné a politicky relevantní, tedy důležité. ***
