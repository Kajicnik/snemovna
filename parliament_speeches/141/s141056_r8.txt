File: s141056.htm
Anchor: r8
Date: 41. schůze, 5. června 2025
Speaker: Poslanec Radek Vondráček

Speech:
Poslanec Radek Vondráček: Pane ministře a spol., já samozřejmě vím, o co tady jde, jsem tu dvanáct let, chápu to, snažíte se nějakým způsobem odvést pozornost, abychom se tady bavili o něčem jiném? Nezažívám to tady poprvé, ale prosím vás, soustřeďte se, soustřeďte se všichni, 12,5 miliardy, 44 milionů eur, mezinárodní ostuda. Víte, že o nás psali dokonce i v Macau? V Macau, které proslulé tím, že se tam legalizují příjmy ze sázek, kde prostě je to tak prolezlé zločinem, že ani Čína si s tím nedokáže se svými metodami poradit? Podle expertů pouze fotografie Karlova mostu v době povodní měla větší mezinárodní zásah, než je tahle ostuda. Pro příklad Frankfurter Allgemeine Zeitung, zločinec daroval bitcoinový poklad státu, Politico, Reuters, Czech politics - a mohl bych pokračovat - Le Monde. Soustřeďme se na to, o čem se tu bavíme, a každý, kdo tady vystupoval, tak prosím vás, hlasoval pro ten název té schůze. Mohli bychom se někde posunout. Já bych opravdu ocenil, kdyby byl tady aspoň někdo, kdo by vystoupil a řekl: Prosím vás, stala se chyba. Anebo všichni říkáte, jenom Pavel Blažek to prostě pohnojil, ostatní jsou hluchoslepí. Omlouvám se všem, kteří řekli, že se stala chyba, ale já bych řekl, soustřeďte se na to, o čem píše celý svět. I Macao už soustředilo pozornost na Českou republiku. Děkuju.

