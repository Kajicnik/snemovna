File: s141038.htm
Anchor: r2
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážený pane místopředsedo, vážené kolegyně, vážení kolegové, my jsme slyšeli od pana premiéra Fialy slib, že dostaneme jako Poslanecká sněmovna vysvětlení. Zatím tady vystoupilo několik řečníků za vládu, ale nikdo tady nepřednesl konkrétní vysvětlení, jak byla ta časová souslednost, protože z těch údajů, které máme k dispozici, tak 13. 12. 2024 šla žádost od advokáta pana Jiřikovského na Ministerstvo spravedlnosti, kde nabízí tento v uvozovkách deal. Následně podle informací serveru Publico 30. 1. šel dopis z Ministerstva spravedlnosti na ministra financí přímo osobně pro ministra financí, kde žádal ministr spravedlnosti o schůzku. Ani asi nevím, jestli se nemohli setkat nějak jednodušeji, když se vidí třeba na různých orgánech politické strany, a byly tam přiloženy i podklady právě k tomu, že státní rozpočet může získat nějakou signifikantní částku, protože v těch dokumentech od toho právníka se hovoří o bitcoinech velmi vysoké hodnoty.
Z dané situace je zcela zřejmé, že i ministr financí měl přístup k těmto záležitostem, a když se podíváme na ustanovení kompetenčního zákona, tak ten jasně říká, že Ministerstvo financí má kompetence v oblasti praní špinavých peněz, § 4 odst. 1, a současně, že ministr financí měl možnost se obrátit na vládu tak, aby k tomu přijala usnesení tak, aby dar, který údajně pan ministr Stanjura rozmlouval svému kolegovi, nebyl přijat, neboť podle § 21 se každý člen vlády musí řídit usneseními vlády. Takže nepochybně měl možnosti, co s tím dělat, ale pan ministr Stanjura je nevyužil. My jsme tady chtěli slyšet časovou osu a trváme na tom požadavku, aby to, abychom dostali konkrétní údaje. Děkuji za pozornost.

