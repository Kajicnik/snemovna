File: s141063.htm
Anchor: r10
Date: 41. schůze, 5. června 2025
Speaker: Poslanec Jiří Havránek

Speech:
Poslanec Jiří Havránek: Děkuji za slovo a za své dvě minuty. Kolegyně, kolegové, já jsem se těšil na to, že budu mít delší projev, proto jsem se tady nevětvil do faktických. Těšil jsem se, že směrem ke kolegovi, prostřednictvím paní předsedající, Ivanu Bartošovi budu moct vzkázat mnoho milých slůvek za to, že řekl, že je přesvědčen o tom, že celá ODS o té kauze věděla. To je opravdu obvinění na úrovni několikrát soudem potvrzeného lháře.
Ivane, zpytuj, prosím, svědomí, prostřednictvím paní předsedající! Ale to je jedno.
Teďka fakticky, protože jsme si tady s panem kolegou Langem vyměňovali nějaké informace. To je pořád dokola, jestli tam bylo dvanáct miliard, nebo čtyři miliardy. Strašně složitě zodpověditelná otázka, protože kryptopeněženku můžete mít rozdělenou na adresy. Dokonce ve chvíli, kdy máte nějaké podezřelé kryptoměny, tak se naopak snažíte o to je co nejvíc rozdělit, takže nikdo z nás - a můžeme si myslet, že pan Jiřikovský měl přístupy i k těm dalším adresám - ale nikdo z nás to neví a je otázkou, zda toto budou schopny zjistit orgány činné v trestním řízení.
Další ještě faktická věc, co se týče toho, otevřená peněženka, oficiálně otevřená peněženka, jak zde zaznělo od Patrika Nachera... Ta peněženka spala od roku 2016, to znamená 2016 poslední provedená transakce, probudila se, ergo se stala otevřenou 6. 3., tudíž ještě předtím, než došlo k nějakému kontaktu se státem. ***
