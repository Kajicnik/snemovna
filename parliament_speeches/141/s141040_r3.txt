File: s141040.htm
Anchor: r3
Date: 41. schůze, 5. června 2025
Speaker: Poslanec Jiří Mašek

Speech:
Poslanec Jiří Mašek: Děkuji za slovo. Já bych chtěl zareagovat na v tuto chvíli nepřítomnou Renátu Zajíčkovou, která se nás ptala, respektive nás nabádala, že se neposloucháme, a dám to do souvislostí.
Pan premiér Fiala i pan ministr financí nejprve tvrdili, že o tom vůbec nevěděli v tom vývoji. Potom oba začali tvrdit, že o tom teda věděli, ale že tomu nedávali takovou významnost, a dokonce to zkusil pan premiér Fiala chvíli chválit, jako že to je miliarda do státního rozpočtu, a kdo jiný to dokázal? Tady se z něj jenom bere a tady pan ministr Blažek to dokázal, přinesl miliardu a ještě chtěl potlesk na otevřené scéně. A pak se to úplně překlopilo do toho, že najednou ušetříme, jestli náhodou to nebyla situace ohrožení vlastně celého státu a eventuálně, kdo za to může, tak to je takový vývoj.
Teď k Renátě Zajíčkové, prostřednictvím pana předsedajícího, že se neposloucháme. Zase jsem vás včera večer poslouchal na čtyřiadvacítce. Byla tam moje kolegyně, paní profesorka Válková, a ta to slyšela také. Vy v rámci toho, jak jsem říkal, ten vývoj, nic jsme nevěděli, trošku jsme věděli, a pozor, aby nebyl ohrožený stát, tak vy jste se to snažila zlehčit, tu věc, a tvrdila jste tam, že někteří kolegové dokonce z řad poslanců o tom věděli také. A to se vás teda zeptám, pánové, byl jste to vy, pane kolego Vomáčko, kterého si vážím, byl jsi to ty, Martine, kdo z vás to byl? Kdo jste to věděli, že ten v uvozovkách kšeftík proběhl, to praní špinavých peněz? Tohleto skutečně řekla paní Renáta Zajíčková, že to řada kolegů z ODS věděla.

