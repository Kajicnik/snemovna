File: s141041.htm
Anchor: r6
Date: 41. schůze, 5. června 2025
Speaker: Poslanec Tomáš Kohoutek

Speech:
Poslanec Tomáš Kohoutek: Děkuji, vážený pane předsedající. Kolegyně, kolegové. No, milá vládo, promiňte mi ten výraz, ale děláte z nás tady všichni blbce. My jsme na to jako opoziční poslanci zvyklí, ale co mě strašně štve, děláte blbce z naší veřejnosti a z našich občanů. Nikdo tady nic nevěděl, všichni jsou strašně překvapeni. Tak, vážení občané, jednoduchá časová souslednost. Na to nepotřebujete analýzu nezávislé autorské společnosti, na to nepotřebujete sto dní hájení nové paní ministryně spravedlnosti.
(Dne) 7. března proběhla darovací smlouva a byly darovány bitcoiny. Na konci března začala aukce ÚZSVM. Těch aukcí, vážení přátelé, bylo 78 a probíhaly od konce března do 27. května, 78 aukcí, které vynesly téměř miliardu korun, ale nikdo nic nevěděl. Ministerstvo financí nic nevědělo, pan premiér nic nevěděl, nikomu nepřišlo nic divné. Nezlobte se, ale opravdu jediná varianta, jediné řešení je, podejte demisi. Anebo, vážený pane premiére - vím, že nás posloucháte ve své kanceláři - když už nepodáte demisi, požádejte o důvěru vlády, a, milí pětikoaliční poslanci, stoupněte si tady a každý řekněte, jestli jste pro tuhletu vládu dál. Děkuju. (Potlesk z řad poslanců ANO.)

