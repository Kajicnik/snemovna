File: s141042.htm
Anchor: r4
Date: 41. schůze, 5. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Mě mrzí, že jsme museli hlasovat o tom návrhu na přerušení, protože jsme tady neměli přítomného pana ministra spravedlnosti, ačkoliv má Poslaneckou sněmovnou uloženou povinnost se účastnit našeho jednání osobně. A my skutečně toužíme po tom slyšet odpovědi na dotazy, na které se ptají i občané, kteří to dobře sledují. A nikdo jiný než pan ministr ty odpovědi na řadu těch otázek nezná. Nikdo jiný v tomto sále je nezná. Pokud to víte, tak s tím určitě vystupte. Já se domnívám, že nikdo jiný na to odpovědět nemůže. Takže není to tak, že bychom si zasedli na pana ministra, ale on je ten, kdo má odpovědi na ty klíčové otázky.
Já je připomenu - na co jsme se ptali, než jsme přerušili schůzi, a proč jsme chtěli, aby pan ministr tady byl přítomen, aby zde vystoupil a přísahal, že žádným způsobem nedělal žádnou intervenci nebo lobbing u justice. To byla první věc. Ta druhá věc, aby nám vysvětlil, proč neoznámil policii předem ty machinace, které se připravovaly? Za třetí, proč fabuloval s tím, že stát zvládne zkonfiskovat ty výnosy, když přitom ten pachatel trestné činnosti už je mimo Českou republiku? Za čtvrté, proč nezjišťovali původ těch prostředků? Proč o nich tvrdili, že jsou ultračisté, když přímo v těch soudních rozsudcích jsou jasné informace k tomu, že ty peníze vůbec čisté být nemusí a že to mají soudy zhodnocovat? Za páté, proč lhali s notářským zápisem, ve kterém byly jiné skutečnosti, než pan Blažek oznámil na tiskové konferenci? To jsou dotazy, na které si občané České republiky zaslouží odpověď.
Já opravdu chci, aby tady pan ministr Blažek vystoupil, abychom zase nemuseli znovu přerušovat schůzi do té doby, dokud tu nebude přítomen.

