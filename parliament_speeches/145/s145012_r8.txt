File: s145012.htm
Anchor: r8
Date: 45. schůze, 25. června 2025
Speaker: Ministr pro vědu, výzkum a inovace ČR Marek Ženíšek

Speech:
Ministr pro vědu, výzkum a inovace ČR Marek Ženíšek:: Děkuji za slovo, pane místopředsedo. Vzhledem k tomu, že paní ministryně i pan ministr jsou pracovně v Haagu na summitu NATO, dovolím si já předložit návrh na působení sil a prostředků rezortu Ministerstva obrany za účelem výcviku a poradenství v Keni do roku 2026. Vláda tento návrh schválila 23. dubna tohoto roku. Výbor pro obranu Poslanecké sněmovny následně 10. června tohoto roku doporučil Sněmovně návrh schválit. Senát návrh schválil 11. června na své 11. schůzi.
Návrh mandátu vychází ze zahraničněpolitických a bezpečnostních priorit České republiky. Česká republika tak přispívá k vojenské podpoře Keni a zároveň potvrzuje ochotu podílet se na řešení bezpečnostních hrozeb na jižním křídle Severoatlantické aliance. Je nutné připomenout, že Keňa v daném regionu patří k nejvýznamnějším partnerům západu. V regionálním kontextu patří ke stabilnějším africkým zemím. Určitá bezpečnostní rizika pro příhraniční oblasti představují sousední Jižní Súdán nebo Somálsko či Etiopie. Zájmem České republiky je stabilita v daném regionu a stabilita v této oblasti má značný vliv na bezpečnost například obchodních tras v Rudém moři.
Česká republika i proto se v Keni vojensky angažuje již od roku 2012, a to účastí na vojenských cvičeních. Díky zintenzivnění spolupráce bylo v roce 2017 v Keni zřízeno zahraniční pracoviště, jehož hlavním úkolem byl výcvik právě keňských vojáků. ***
