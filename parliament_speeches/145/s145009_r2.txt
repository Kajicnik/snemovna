File: s145009.htm
Anchor: r2
Date: 45. schůze, 25. června 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo. Krásný dobrý den, dámy a pánové, já bych taky ráda vystoupila na podporu původního návrhu, tedy sněmovní verze novely školského zákona. Musím tedy říct, že jsem s úžasem až šokem sledovala jednání Senátu a přijetí pozměňovacích návrhů Senátu k návrhu novely o odkladech školní docházky. Bohužel... Nebo chci poděkovat senátorům ze školského senátního výboru, kteří obhajovali tuto naši propracovanou sněmovní verzi, na které pracovala odborná pracovní skupina téměř dva roky a ve shodě s odborníky a ve shodě tady napříč všemi kluby ve Sněmovně byla zde tato verze přijata. Bohužel převážily v Senátu názory odborníků - řekněme - jejichž jedinou odborností bylo ale to, že sami do školy kdysi chodili.
Ale chodili jste do školy, páni senátoři, někdy v šedesátých, sedmdesátých letech, argumentovali jste argumenty typu odpovídajícího té době, ale školství se někam posunulo za tu dobu. Pořád mluvíme o modernizaci školství a vy tam argumentujete tmářskými argumenty.
Ano, všichni jsme chodili do školy, všichni jsme dostávali známky, ale tohle není debata o známkování. Nemůžeme smrsknout celou debatu o novele řešící odklady školní docházky pouze na známkování. To jenom svědčí o tom, že jste absolutně nepochopili záměr a ucelenost celé té novely. Ta novela zpřísňuje podmínky pro odklad školní docházky a ano, má svoje kritiky, ale ta kritika vychází z obav, že děti méně školně zralé budou mít ve školách problémy. To byla kritika k té novele, a právě proto to zpřísnění odkladu školní docházky je doprovázeno celým komplexem, celým balíčkem podpůrných opatření, která mají dětem - potažmo těm hlavně méně zralým - usnadnit přechod z mateřské školy do první třídy, usnadnit práci učitelům, kteří budou pracovat s heterogenní třídou, kde mohou mít i méně zralé děti.
Vy jste všechna tato podpůrná opatření odřízli, ať to je zrušení známkování v první, druhé třídě, ať to je nemožnost propadnout v první třídě. To jsou věci, které mají snížit ten tlak na výkon a snížit obavy rodičů, že jde dítě do školy. Asistent v první třídě má pomoci učitelům, aby na to nebyl sám, pokud mu tam přijdou děti méně školně zralé, takže naprosté nepochopení celého záměru.
Já vás, prosím, kolegové, hlasujme proti senátní verzi zákona a podpořme naši původní sněmovní verzi. Děkuji.

