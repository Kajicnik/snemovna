File: s145012.htm
Anchor: r2
Date: 45. schůze, 25. června 2025
Speaker: Poslanec Marek Benda

Speech:
Poslanec Marek Benda:: Vážený pane místopředsedo, vážené dámy, vážení pánové, tak jsme si tedy vyposlechli - a já se vůbec netvářím, že jsem nějaký extra odborník na solární panely, držitele solárních licencí a další věci - že pravděpodobně zcela zbytečně budeme nadále přesouvat jednotky až desítky miliard do kapes lidem, kteří si je nezaslouží, protože kdyby proběhlo to individuální šetření, tak by je nedostali. Budeme se pořád donekonečna vymlouvat na téma, že kolektivní šetření je něco lepšího, když všichni v tomhle sále víme, že pokuta za nevyplnění kolektivního šetření je 50 000.
Bohužel Senát většinově ustoupil právě těm několika stovkám firem, které nemají žádný zájem na tom, aby kontroly probíhaly, aby to bylo férové. Bohužel se obávám, že v Poslanecké sněmovně se stane totéž. Já za sebe - a protože mluvil Ivan Adamec, který říká: já pokládám za důležitější všechno ostatní než ten zbytek - tak já za sebe říkám, že nebudu hlasovat pro senátní verzi a že bych byl mnohem raději, kdyby prošla sněmovní verze, protože fakt pokládám tento ústupek za úplně zbytný. Výmluvy pana místopředsedy Havlíčka jsou sice vznešené, ale je to opravdu takhle jednoduché. Budou se dál posílat peníze, abychom náhodou se nedotkli někoho.

