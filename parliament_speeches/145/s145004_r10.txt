File: s145004.htm
Anchor: r10
Date: 45. schůze, 25. června 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Děkuji, vážený pane místopředsedo. Kolegyně, kolegové, já běžně mívám trošku jiné body, nyní mám dva body. Nebojte, já nebudu dlouze mluvit. Já si myslím, že někdy stručně, jasně je dobré. Já si myslím, že už názvy těch mých dvou bodů budou dostatečně úderné.
Takže první bod, který navrhuji: Nestrannost ministryně vyjádřená apelem Milionu chvilek pro demokracii. Viděli jsme nějakou fotečku, jak se Milion chvilek zastavil na návštěvě Ministerstva spravedlnosti. Bohužel paní ministryně spravedlnosti místo toho, aby ukazovala, že je opravdu tou pravou a že nestranně vyšetří bitcoinovou kauzu, tak dělá pravý opak. Setkala se s hnutím Milion chvilek pro demokracii, organizací známou především tím, že je proti Andreji Babišovi, ale kauzy vlády jí nevadí.
To se ukazuje totiž i dnes, když je nyní v aktuálním čase na řadě kritika této vlády, objevuje se jen lhostejné přikyvování. Dozimetr nevadí, bitcoiny nevadí. No, možná trošičku. Jak je možné, že někdo, kdo staví svou reputaci na boji proti střetu zájmů a prohlubování demokracie, najednou mlčí před reálnou hrozbou? Všichni si vzpomeneme na rok 2021, kdy Milion chvilek svolal demonstraci v Praze proti ministryni Marii Benešové, proti ministryni, která nic neudělala špatně, jen mluvila pravdu a mluvila napřímo. Bohužel ale tato žena Milionu chvilek vadila už jen tím, že existovala. Tehdy prostě pouhá existence osoby vedla k demonstracím. A nyní? Tři tečky. Co teď? Setkáváme se s tichem.
Ano, ministryně se sešla s Milionem chvilek, ale nikdo nemluví o jejich požadavcích, co kritizovali, kdy zaznělo jasné vyjádření "musíte odstoupit" a podobně. Nic. Zjevně zvítězila politická objednávka nad deklarovanou nestranností a údajnou obranou demokracie. Setkání se konalo bez výrazného cíle, jako kdyby se jednalo o společenskou náplast. Žádná kritika, jen společná fotka. Všichni se máme rádi.
Dovoluji si proto položit řečnické otázky. Chtěla bych je položit při otevření bodu, ale jsem realistkou, proto je radši položím nyní. Proč hnutí, jež umí mobilizovat davy, pronásledovat cenou odpovědnosti (?), nyní mlčí, když vláda skutečně ovlivňuje státní orgány? Proč se s tímto hnutím vůbec paní ministryně setkává? Ano, může se setkávat, s kým chce, avšak milé společné foto ke kauze bitcoiny asi není tím, co by mělo bránit demokracii. Pokud chce Milion chvilek opravdu chránit demokracii, tak snad nejen bojem proti Babišovi. U kauzy Dozimetr, která propojuje přímo politiky s organizovaným zločinem, ticho po pěšině a u kauzy s bitcoiny drobný projev nevůle, aby se neřeklo. Pro koho Milion chvilek pracuje? Pro demokracii zjevně ne, pro některé politiky a jejich cíle zjevně ano.
Potom je otázkou, proč se najednou sešlo s ministryní spravedlnosti. Asi se jednalo o demonstraci, o demonstraci sympatií se získáním peněz, bitcoinů do rozpočtu. (Odmlka.) - Pardon. - Najednou demonstrace ani výčitky nejsou potřeba, stačí milé foto. Takto má vypadat propagace nestrannosti paní ministryně spravedlnosti. ***
