File: s145011.htm
Anchor: r2
Date: 45. schůze, 25. června 2025
Speaker: Poslanec Ivan Adamec

Speech:
Poslanec Ivan Adamec:: Ano, já děkuji, pane místopředsedo. Páni ministři, dámy a pánové, já budu velmi stručný. Já si myslím, že ta diskuse o tom, zda ty individuální kontroly mají být, nebo nemají být, už tady proběhla, říkali jsme si ty své postoje. My si pořád myslíme, že probíhat by měly, protože když se udělalo sektorové šetření - a to vy, pane místopředsedo, moc dobře víte - tak to nedopadlo moc slavně. Některé ty firmy se na to prostě úplně vykašlaly.
Když mluvíte o investičním prostředí, tak to se přece zkřivilo už v roce 2008, 2009, 2010. Já jsem mluvil s těmi zahraničními partnery a položil jsem jim takovou záludnou otázku: jak by se chovali, kdyby seděli na mém místě. A byl klid. Oni to chápou, ale samozřejmě je to boj o to, jestli to zaručené výnosové procento skutečně dodržují, nebo nedodržují.
Ale na druhou stranu, já to tady nechci dál rozbírat, ta diskuse tady proběhla, my si myslíme někteří, že ano. Vy si myslíte, že ne. Když říkáte, že stát by neměl, tak já vám připomenu staré britské: když zasedá parlament, člověk se není jist ani životem, ani majetkem. To prostě tak v demokracii chodí a je to známé tři sta let, tohleto, jak to funguje. Tak to je jenom na ten úvod, ale já jsem chtěl říkat něco úplně jiného.
Já si myslím, že vrácení sem tohoto návrhu zákona, který jsme tady odpracovali - a bylo nás na to hodně a věnovali jsme tomu spoustu času, jak koalice, tak opozice, za to bych opozici poděkoval - tak vlastně ten zákon by dneska neměl spadnout takzvaně pod stůl. To je obrovské riziko, protože já jsem tady mluvil při třetím čtení o tom, že vlastně tomu pořád nevěříme a někteří tomu nevěříte doposud, že prostě rok 2027 bude velmi složitý z hlediska dostatku elektrické energie. Uhelky nám končí, a pokud nevymyslíme nebo nedáme do zákona kapacitní platby, tak budeme mít obrovský problém. Rok 2027 už je potvrzen i Čepskou, je potvrzen, řekl bych, odbornými názory, že to problém opravdu bude. Ten proud prostě pokud nebude tady, tak ho nikde nekoupíme, protože nebude ani jinde. Já si myslím, že by bylo velmi nezodpovědné dneska nechat ten zákon spadnout pod stůl, protože ty věci, které tam jsou... Je to podpora těch uhelek, je to podpora výstavby plynovek od určitého výkonu, je to podpora výstavby obnovitelných zdrojů - a dost významná, pokud se to četli - takže já si myslím, že obětovat to jenom kvůli tomu sporu, zda individuální kontroly ano, či ne, že by to byl, řekl bych, velký hazard s budoucností naší země. Já si myslím, že ten zákon tohle prakticky - kromě zvýšení toho limitu - tento problém už neřešil. Už jednou to tady proběhlo parlamentem. Proběhlo to tak, že prostě platila ta verze o těch individuálních kontrolách.
To, jestli by to fungovalo dobře, nebo špatně, to by ukázal čas, jestli ty kontroly by byly účinné, nebo nebyly. Já jsem se zajímal o to, jak by měly probíhat prakticky, fyzicky, a neviděl jsem v tom zas takový problém, jak se tady prezentuje. Máte pravdu, že se s tím mělo přijít dřív, mělo se o tom nejdřív hovořit, mělo se to projednat a potom teprve to pustit do parlamentu, možná bychom došli k jiným závěrům, možná by ten spor nebyl tak vyhrocený - já si myslím, že samozřejmě ta druhá strana vždycky vyhrocuje ten problém, protože nechce nějaké další povinnosti, které by měli. Tomu rozumím, je to lidské, je to normální - ale myslím si, že to za pokus stálo.
Chtěl bych říct, že nejde jenom o peníze, rozhodně ne, protože já si myslím dokonce, že ta úspora by byla řádově v miliardách, možná do deseti, dvaceti miliard. U těch, kteří podvádí a dávají špatné informace - neříkám, že podvádějí všichni, a neříkám, že podvádí i někdo - ale prostě ta kontrola by tam měla být, protože jsou to veřejné peníze, platíme je částečně my z vlastních kapes, daňoví poplatníci, a pak je platíme jako daňoví poplatníci daněmi, které jdou do státního rozpočtu a ten pak platí ten zbytek. ***
