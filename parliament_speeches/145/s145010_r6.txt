File: s145010.htm
Anchor: r6
Date: 45. schůze, 25. června 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Vážený pane místopředsedo, vážené paní poslankyně, vážení páni poslanci, vážení páni ministři, já budu poměrně stručný a budu se věnovat tomu, proč bychom měli zvednout ruku pro senátní vratku. Budu věcný, nebudu to brát příliš ideologicky a jsem toho názoru, že mám právo k tomu něco říct nejenom jakožto člověk, který je dnes poslancem, ale jakožto člověk, který na oblasti obnovitelných zdrojů, jejich podpory a tak dále opravdu velmi zodpovědně pracoval v letech 2020, 2021 a byly učiněny určité dohody a byly učiněny určité zákonné kroky.
Takže proč bychom tedy měli hlasovat pro senátní vratku? Jednoduše proto, protože se pokouší udržet zbytky důvěry ve stát a v investiční prostředí. Je fakt velmi špatně - troufám si tvrdit fatálně špatně - pokud by se diskuse měla stočit k tomu, jestli jsou obnovitelné zdroje energie podporovány dostatečně, či nikoliv, kdo na tom vydělal, prodělal, případně kolikrát se ty investice z těch obnovitelných zdrojů z let 2009, 2010 přeprodaly a tak dále.
Dokonce stejně tak jsem toho názoru, že je fatálně špatně diskutovat, jestli je individuální šetření, což je terminus technicus - čili kontroly ziskovosti - spravedlivější než to takzvané plošné šetření. Proč? No protože tahleta diskuse a toto všechno proběhlo, proběhlo to už po deseti letech velmi komplikovaných vztahů s investory do nových technologií v oblasti energetiky a toto proběhlo v letech 2021. Co je důležité - a to je zásadní - nikoliv silou tehdejší koalice, říkejme tedy silou ANO a spol., ale za asistence - a říkám to teď v dobrém slova smyslu - tehdejší opozice, jinými slovy současné vlády. Dva roky se domlouvalo, jak z té solární šlamastyky ven. Po velmi náročných jednáních nakonec došlo - a to je důležité - v rámci Sněmovny i v rámci Senátu - což je fakt zásadní, nebývá to obvyklé - k naprosté shodě. Nastavily se - a já jsem tomu tehdy věřil - definitivní podmínky, které udělaly za selháním všech těch, kteří u toho byli v letech 2009, 2010, 2011 tlustou čáru. To jsem považoval za naprosto zásadní věc. Jestli si to vybavujete, tak jenom to připomenu, ale je dobré to říkat. ***
