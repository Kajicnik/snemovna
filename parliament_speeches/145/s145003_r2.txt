File: s145003.htm
Anchor: r2
Date: 45. schůze, 25. června 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážený pane místopředsedo. Vážené poslankyně, vážení poslanci, já předkládám další návrh na zařazení. Souhlasím s kolegyní Olgou Richterovou, která teď mluvila, že je důležité projednat zákon o rozšíření kompetencí antimonopolního úřadu o kompetence pro lepší dohled nad kartely, abychom tady neměli předražené potraviny, a současně si myslím, že bychom měli i posílit kompetence Nejvyššího kontrolního úřadu, a to o nezávislou kontrolu hospodaření s penězi lidí, co platí poplatky České televizi a Českému rozhlasu.
Tato Poslanecká sněmovna schválila v tomto volebním období poměrně razantní zvýšení poplatků, zejména třeba i pro lidi, kteří žádnou televizi nebo rádio nemají. Za této situace Česká televize, Český rozhlas budou nakládat s více jak deseti miliardami korun a neexistuje efektivní, nezávislá kontrola nakládání s těmito prostředky. Nejvyšší kontrolní úřad, který jinak kontroluje úplně všechny státní instituce, hospodaření, tak si na ně nemůže posvítit, jakým způsobem se ty prostředky používají.
My jako Piráti jsme předložili několik změn, které by tento problém vyřešily, prosadili jsme to do programového prohlášení vlády. Předložili jsme vlastní návrhy zákonů, ty bohužel byly zamítnuty, aby se vůbec projednávaly tady ve Sněmovně. Většina splnila pouze tu první část programového prohlášení, a to, že lidem napařila větší poplatky, ale už nesplnila tu druhou část programového prohlášení, to, že zavede nezávislou kontrolu nad hospodařením s těmi více jak deseti miliardami veřejných peněz.
Proto navrhuji, abychom projednali jako Poslanecká sněmovna sněmovní tisk 978. Sněmovní tisk 978 je návrh schválený Senátem Parlamentu České republiky, na kterém se podílely i politické strany, které jsou tady ve Sněmovně a které tady mají většinu. Je to návrh, který získal i souhlasné stanovisko vlády. Ale kvůli tomu, že se blíží prázdniny Parlamentu, tak je možné, že se vůbec nestihne projednat, ačkoliv má všechna tato souhlasná, pozitivní stanoviska. Proto bych vás chtěl poprosit, abychom projednali sněmovní tisk 978 (dne) 2. 7. 2025, případně alternativní návrh: 2. 7. 2025, bude to upřesněno, v 15.00 hodin čili odpoledne. Pokud by příští středu probíhala třetí čtení, tak pak bychom se tady sešli ještě odpoledne a projednali bychom tento návrh, který doplní pravomoci Nejvyššího kontrolního úřadu tak, aby skutečně kontroloval hospodaření s koncesionářskými poplatky.
Druhý návrh, který zde předkládám, je doplnit program dnešního jednání o bod, o kterém už jsem mluvil toto dopoledne, a to problematiku zveřejňování dokumentů, které se týkají takzvané bitcoinové aféry. Asi všichni si klademe řadu otázek v bitcoinové aféře, včetně toho, jak je možné, že ministr financí Zbyněk Stanjura nechal čtyřicet dva dní ležet stanovisko od úředníků Ministerstva financí u svého ředitele kabinetu, pana Filipa Bendy. V tomto stanovisku přitom byly vážné informace o tom, že ty bitcoiny můžou být z nelegálních zdrojů, čili vykazovalo to znaky podezření z toho, že má docházet - že došlo - k praní špinavých peněz nebo k pokusu o praní špinavých peněz. V případě bitcoinů takto vysoké hodnoty jde o trestnou činnost, u které je oznamovací povinnost. Z těch přiložených materiálů k dopisu z 30. ledna 2025 zase víme, že už tehdy Ministerstvo financí bylo informováno o tom, že se na nosičích nachází bitcoiny velmi vysoké hodnoty, čili všechny tyto dílky skládačky dohromady dávají jednoznačné podklady k tomu, abychom se ptali, jak je možné, že ministr financí Zbyněk Stanjura neoznámil tu činnost policii?
Jak je možné, že dodneška vláda nezveřejnila - přes ty veřejné proklamace, že všechno bude průhledné, všechno bude čisté, ultračisté, transparentní, že budou mít občané, novináři a politici přístup k dokumentům z této kauzy - tak dodneška jsme neobdrželi dokumenty, o které se jedná. Naopak Ministerstvo financí výslovně odmítlo poskytnout ty dokumenty, nezákonně je utajuje a vymlouvá se přitom na Policii České republiky, aniž by nás seznámili s příslušným rozhodnutím - jestli takové vůbec existuje, já se domnívám, že neexistuje - které by bránilo ministru financí zveřejnit ten materiál. Takže pokud budou i nadále nezákonně utajovány materiály v bitcoinové aféře, tak samozřejmě této Poslanecké sněmovně nezbyde nic jiného než to opakovaně a opakovaně projednávat. Je to porušení zákona, je to maření fungování parlamentu a jeho parlamentní kontroly. Nakonec bychom se tady museli dostat až k tomu, že budeme zřizovat vyšetřovací komise jenom k tomu, abychom se dostali k dokumentům, které jsou tímto způsobem nezákonně utajovány. Mimochodem, nezákonné utajování těchto dokumentů samozřejmě může naplňovat i skutkovou podstatu jiného trestného činu, a to zneužití pravomoci.
Takže domnívám se, že tomuto se skutečně všichni chceme vyhnout, a proto navrhuji, aby Poslanecká sněmovna dnes zařadila nový bod, který zní Výzva Zbyňku Stanjurovi ke zveřejnění podkladů od Ministerstva financí ohledně takzvaných špinavých bitcoinů. Díky tomu se bude moci každý z nás seznámit s informacemi, které měl k dispozici ministr financí Zbyněk Stanjura, na základě kterých nekonal. ***
