File: s145005.htm
Anchor: r2
Date: 45. schůze, 25. června 2025
Speaker: Poslankyně Helena Válková

Speech:
Poslankyně Helena Válková:: Milé kolegyně, milí kolegové, já vlastně tady vystupuji kvůli spoluobčanům a spoluobčankám. Měla jsem teď několik setkání, minulý týden i tento týden - v Kutné Hoře, v Benešově, v Praze - a čelím otázkám, na které nedovedu odpovědět. Rešerši, kterou jsem si udělala... Právě proto jsem třeba minulý týden v Událostech, komentářích odmítla se bavit o vzdělání nebo - ať už dostatečném, nebo nedostatečném - o jeho ukončení a o kompetenci paní ministryně spravedlnosti Evy Decroix v oblasti práva, protože jsem neměla ty informace k dispozici, ale já stále tápu, protože vlastně nevím, jak to je. Z té rešerše stručné, kterou jsem získala, tak je zřejmé tedy rozhodně to, že aby byla ta nostrifikace Karlovy univerzity opravdu podložená dokumenty, které osvědčují právní způsobilost, kompetenci, studiem práva - to zdůrazňuji, práva, ne nějaké právo pro neprávníky nebo právo ve veřejné správě - tak paní ministryně musí mít k dispozici doklady, které nejsou jenom dokladem, diplomem - já nejsem frankofonní, omlouvám se, když to budu teď číst - Diplôme d’études universitaires générales, ale zkratka je jasná, DEUG, ale musí mít takzvanou licence, což je tříleté studium na právnické fakultě v oboru právo, ne něco, co s právem jenom nepřímo souvisí. Teprve nato může získat titul Master 1, což je opravdu klíčový dokument.
Protože nemám ráda pochybnosti, ale nemám ráda ani aféry, kterým jsem v minulosti, různým kampaním, čelila - jediné, co můžete potom udělat, je žaloba na ochranu osobnosti, kterou sice potom vyhrajete, ale trvá vás to nervy, peníze a hlavně čas, tak ji toho chci ušetřit - proto doufám, že budete hlasovat pro zařazení bodu... Můžeme to nazvat i Odstranění otazníků nad vzděláním ministryně spravedlnosti Evy Decroix, v rámci kterého by nám vysvětlila, jaké dokumenty předložila v rámci nostrifikačního procesu Univerzitě Karlově. Tam, myslím, bez velkých problémů zjistíme, jestli to vzdělání opravdu odpovídá vysokoškolskému právnickému vzdělání - právo a právní vědy - nebo jestli ty doklady byly pouze chybně interpretovány. Lidská chyba je možná kdykoliv. Zmýlit se může lékař, soudce, dokonce samozřejmě i univerzita. (Hluk v sále.) Ale já nechci něco předjímat. Jsem poslední, která by svoji alma mater kritizovala, nicméně i ona musí obstát.
Pardon, já tedy myslím si, že mluvím pořád zdvořile a to pokřikování, to se mi zdá docela takové nedůstojné, takové nedůstojné. Spíš to...

