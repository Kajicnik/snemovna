File: s145012.htm
Anchor: r4
Date: 45. schůze, 25. června 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Budou stačit ty dvě minuty.
No to přece nemůžete takhle myslet vážně, pane předsedo. (Hovoří k poslanci Bendovi.) Takže chcete říct, že 1 400 firem jsou podvodníci? Že to dělají cíleně jenom proto, aby prostě sami si urvali více? Vy přece nemůžete jít proti tomu, co dneska bylo na úrovni Evropské unie v rámci notifikace. Ta notifikace neumožňuje - neumožňuje - individuální šetření. Jedině za předpokladu, že by došlo k souběhu investiční a provozní podpory, což nedošlo, čili je to porušení těchto pravidel, která jsou. To je jedna věc.
Věc druhá, my nechceme nic jiného než to, co bylo dohodnuto, co bylo s vámi dáno do zákonu a co bylo odsouhlaseno ad jedna se sektorem a ad dva se všemi odborníky. Je na tom něco divného? To přece není o tom, že někdo chce za každou cenu jenom vydělávat víc. Uvědomme si, že tam jsou stovky a stovky malých a středních firem, které měly bankovní úvěry a ty bankovní úvěry dneska musí splácet. Když tam toto uděláte, tak najednou to může dopadnout tak, že ty úvěry prostě nebudou schopni splácet. To prostě není normální.
Tady je jednou provždy dáno sektorové šetření, tak nepodezírejme ty firmy, že podvádějí a že si tam schválně ulupují zisky pro sebe. Oni pouze vychází z toho, co je v zákoně. Nic víc, nic míň. Takže dodržujme ten původní zákon.

