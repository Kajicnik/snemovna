File: s145008.htm
Anchor: r4
Date: 45. schůze, 25. června 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo, pane předsedající. Dámy a pánové, já budu celkem krátký. Myslím si, že kdo poslouchá moje názory na školství, ví velice dobře, že patřím k té konzervativní části pedagogické veřejnosti. To znamená, jakékoli nepromyšlené změny nevítám, velice je kritizuju.
V tomto případě je tady ale úplný opak. Tady se objevil zákon, na kterém se shodly všechny politické strany napříč politickým spektrem. Byl to zákon, který se připravoval dlouhodobě, bylo to x hodin, spoustu setkání, diskusí, hledání kompromisů. Ano, i já jsem ten člověk, který dává přednost známkování, a v okamžiku, kdy někdo mluví o úplném známkování, tak se mi takzvaně ježí chloupky za krkem, protože to si myslím, že tam by ta dobrovolnost měla být. My ale tady neřešíme známkování primárně, my tady řešíme ty odklady. Ten zákon, který byl předložen Poslanecké sněmovně a jejž Poslanecká sněmovna schválila, se na ten problém koukal komplexně, ze všech možných úhlů. Opravdu promyšlené. Páni senátoři se mohli zeptat, my jsme jim mohli vysvětlit, proč a jak. I já, který jsem zastáncem jenom toho známkování a slovní hodnocení úplně nemusím, tak jsem přistoupil na ten kompromis. Proč jsem na něj přistoupil? Protože je to zase na základě toho celku. V okamžiku, kdy začneme vytrhávat jednotlivé dílčí věci z kontextu, tak ten celek přestane fungovat. Nebude prostě fungovat. Pokud zvolíme ten senátní návrh, tak na rovinu vám říkám, to radši už vůbec nic. To nadělá méně škody než to, když schválíme tu ořezanou a nebojím se říct zmrzačenou senátní verzi.
To znamená, že já za klub SPD říkám, že my budeme hlasovat proti senátní verzi a podpoříme opět verzi poslaneckou. Děkuji. (Potlesk poslanců SPD a některých koaličních poslanců.) ***
