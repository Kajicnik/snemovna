File: s145010.htm
Anchor: r2
Date: 45. schůze, 25. června 2025
Speaker: Senátor Miroslav Plevný

Speech:
Senátor Miroslav Plevný:: Vážený pane předsedající, vážené poslankyně, vážení poslanci, jsem zde, abych odůvodnil návrh zákona známého jako lex plyn, ve znění pozměňovacího návrhu přijatého Senátem. Samotný zákon lex plyn je potřebný a nutný a na tom panuje mezi Poslaneckou sněmovnou a Senátem naprostá shoda. Na hospodářském výboru i na plénu Senátu byl dlouze diskutován věcný záměr i obsah zákona a téměř všichni kolegové s ním vyjádřili souhlas. Je na místě poděkovat Ministerstvu průmyslu a obchodu i ministru Lukáši Vlčkovi, že takto důležitý zákon dokázali včas připravit a provést legislativním procesem.
Nicméně vzhledem k tomu, že znění zákona postoupené Poslaneckou sněmovnou zůstává v otázce individuálních kontrol i nadále v přímém rozporu s postojem, který Senát k otázce kontrol zaujal, Senát navrhuje předloženým pozměňovacím návrhem zrušit část zákona, která zásadním způsobem mění dosavadní podmínky poskytování podpory výroby elektřiny z obnovitelných zdrojů a zavádí po více než patnácti letech od uvedení do provozu individuální kontroly přiměřenosti podpory fotovoltaických elektráren uvedených do provozu od 1. ledna 2009 do 31. prosince 2010. To, že současný návrh zákona částečně snižuje počet povinných subjektů, na které se individuální kontroly vztahují, tím, že zvyšuje spodní limit výkonu zařízení z původních 30 kilowattů na nyní navrhovaných 145 kilowattů, cena v podstatě problematiky nic nemění.
Návrh zákona v tomto stojí nadále přímo proti 80. usnesení Senátu z 5. schůze konané dne 11. ledna 2023, ve kterém se Senát jasně vyslovil proti konceptu individuálních kontrol podporovaných zdrojů energie. Protože tato problematika, myslím, je obecně známá, takže už se soustředím pouze na konstatování závěrečné, že výbor pro hospodářství, zemědělství a dopravu Senátu přijal usnesení, které v souladu s v minulosti přijatými usneseními Senátu navrhuje zrušit princip individuálních kontrol v návrhu zákona a takto upravené znění vrátit Poslanecké sněmovně. Tento pozměňovací návrh Senát přijal většinou 55 hlasů ze 72 přítomných senátorů, napříč politickým spektrem. Děkuji vám za pozornost.

