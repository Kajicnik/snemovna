File: s145013.htm
Anchor: r6
Date: 45. schůze, 25. června 2025
Speaker: Poslanec Radovan Vích

Speech:
Poslanec Radovan Vích:: Děkuji za slovo, pane předsedající. Vážené kolegyně, vážení kolegové, budu poměrně stručný. Záměrem působení instruktorů a poradců Armády České republiky v Keni je zdokonalení schopnosti partnerských jednotek pro boj proti terorismu a zvládání krizových situací. Příprava bude realizována formou výcviku, poradenství, ale pozor, dokonce i formou asistence a doprovodu do operací, a to na území Keni. Odhadované náklady jsou 93 milionů korun ročně v letech 2025, 2026. Já se ptám, co za to tedy z Keni dostáváme?
Je třeba upozornit, že při minulém takovém výcviku došlo ke střelnému zranění keňského vojáka a případ řešilo i Vojenské zpravodajství. Tím se to vlastně dostalo na veřejnost. To bylo v roce 2024, kdy speciálové z Prostějova školili keňské vojáky a došlo ke střelnému zranění. Je otázkou, proč museli školit s použitím ostrých nábojů a jak je zajištěno to, že se něco podobného nebude opakovat? Navíc tehdy neměli řádný mandát k působení v zahraničí, jezdili na služební cesty a o služební pasy si žádali přímo na Ministerstvu zahraničních věcí, tedy nikoliv standardním služebním postupem.
Takže vzhledem k těmto skutečnostem a výši nákladů - 93 milionů korun - my tento návrh nepodpoříme. Vojáky potřebujeme doma. Děkuju.

