File: s128036.htm
Anchor: r2
Date: 28. schůze, 11. února 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážený pane předsedající, děkuji za slovo. Vážené dámy a pánové, navrhuji nový bod programu s názvem Britský horror a z něho vyplývající poučení pro naši současnou společnost a navrhuji ho zařadit jako první bod programu dnes.
Moje vystoupení je jakousi předehrou před zítřejším projednáváním vydání pana předsedy Tomia Okamury k trestnímu stíhání. Moje zítřejší vystoupení bude poměrně dlouhé a dnes vás seznámím s problematikou skrytého rasismu s obráceným znaménkem, který vyvěrá z přemrštěné politické korektnosti pod vlivem sebedestruktivní politiky takzvaných liberálních demokratů, kteří ostrakizují a kriminalizují jakýkoliv názor, který by naznačoval a potvrzoval odsouzeníhodné a nezákonné chování externích etnických skupin, což by údajně legitimizovalo rasismus nebo by mohlo vést k občanským nepokojům.
Dnes se také výjimečně odchýlím od svých pravidelných, spíše vědecky pojatých vystoupení a na výtahu z článku, který vyšel v časopisu Echo dne 16. 1. 2025 pod názvem Britský horror, se vám pokusím představit takzvaný grooming, který provozovaly pákistánské gangy na bílých děvčatech z chudších dělnických čtvrtí v některých městech Anglie. Příběh vypráví, kam vede hyperkorektnost, zbabělost, vypočítavost a přehnané prosazování boje proti rasismu a boje za lidská práva menšin před lidskými právy dětí a žen původní populace, kdy jsou upřednostňovány vládnoucími elitami neoprávněná práva etnických menšin chovat se protizákonně před oprávněnými právy dětí a žen na bezpečí, jejichž ochranou se v jiných případech tak licoměrně ohánějí. Důvodem není nic jiného než strach z obvinění z rasismu od oficiálních orgánů, které mají obavy z občanských nepokojů imigrantské populace a také ze strany proimigrantské progresivistické mediální mašinerie a samozřejmě také ze msty kriminálních cizorodých živlů.
Předem varuji, že mé sdělení bude značně expresivní až drastické a slabší povahy ať raději opustí zasedací sál. Opět opakuji, že budu pouze citovat z článku výše uvedeného časopisu, který si zajisté veškeré informace ověřil. I tak jednání, které budu popisovat, nepřipomíná svět 21. století, ale spíše Danteho peklo, a vrhá to zcela jiný pohled na alegorické varování před vznikem podobné situace u nás, jak je zobrazeno na grafice Chirurgové z dovozu, pro kterou má být vydán k trestnímu stíhání pan Tomio Okamura.
To, co se dělo v některých městech ve Velké Británii, je potom velkým varováním pro každou zemi a společnost, která začne z politických a ideologických důvodů sebedestruktivně upřednostňovat cizorodý kulturní prvek na úkor vlastního obyvatelstva a k jakému to může vést utrpení žen a dětí, a nakonec i destabilizovat společnost.
Cituji: "Pojmem grooming či dětský grooming se označuje kriminální jednání, kdy organizované skupiny, jednotlivci navazují vztahy s dětmi a mladistvými, aby je mohli sexuálně zneužít. Ve Velké Británii takto převážně pákistánské gangy několik desetiletí nutily k sexu a znásilňovaly hlavně nezletilé bílé dívky. Hlášených obětí jsou zatím jednotky tisíc, ale vzhledem k mnoha nevyjasněným okolnostem a pochybnostem kolem vyšetřování jich s velkou pravděpodobností bude mnohem více. Skandál se týká celé země, gangy působily v padesáti britských městech, a jde na vrub selhání všech vrstev britského státu, od lokální policie, samospráv až po vládu v Londýně. Nejde přitom o skandál nikterak nový. První odhalení přišla před více než deseti lety. Odsouzených jsou sice desítky, ale zatčených byly stovky a panují oprávněné obavy, že mnoho viníků se nikdy před soud nedostalo. Tresty bývají vzhledem k závažnosti zločinu směšně nízké až skandální.
Nyní ale celý skandál znovu vypukl naplno. Spouštěčem bylo rozhodnutí ministryně pro ochranu žen a dívek Jess Phillipsové, která odmítla požadavek oldhamské radnice na nové celostátní prošetření celé kauzy. Všiml si toho nejbohatší člověk na světě a podporovatel nového amerického prezidenta Donalda Trumpa Elon Musk a začal řádit. O Phillipsové na své sociální síti X napsal, že by si zasloužila také sedět ve vězení.
Na veřejnost začaly první informace prosakovat na začátku tisíciletí. V roce 2023 labouristická poslankyně Ann Cryerová veřejně promluvila o pákistánských násilnických ganzích ve svém okrsku Keighley. Vlastní strana ji označila za rasistku.
Mužem, který nakonec širokou veřejnost seznámil s hrůzami násilnických gangů, se stal Andrew Norfolk. Tento reportér deníku The Times psal o obvinění Cryerové, rozhodl se ale kauzu hlouběji nezkoumat. Pravil: Nechtěl jsem, aby ten příběh byl pravdivý, protože mi to bylo velmi nepříjemné. Domněnka, že muži z menšinového etnika páchají sexuální trestné činy na bílých dětech, byla vždycky splněným snem krajní pravice, přiznal později. Svědomí mu ale nedalo a v roce 2010 se k tématu vrátil. Narazil však na zarputilé mlčení úřadů. Pomohla mu až Jane Seniorová z neziskové organizace Risky Business, která se starala o ohrožené děti ve městě Rotherham. Výsledkem bylo odhalení hrůz srovnatelných s těmi nejhoršími válečnými zločiny." Konec citace. ***
