File: s128067.htm
Anchor: r8
Date: 28. schůze, 11. února 2025
Speaker: Poslanec Jiří Mašek

Speech:
Poslanec Jiří Mašek:: Děkuji za slovo. Já se vůči Petru Letochovi, vaším prostřednictvím, ještě jednou ohradím.
Fakt to, Petře, vaším prostřednictvím, nebyl podraz. Byl to vývoj do 6. 12., kdy jsme to konečně uzavřeli, a bylo to několik hektických dní, kdy jsme se opravdu na konci věnovali už jednotlivým doporučením a úplně na konec tedy i těm závěrům. Jestliže jsme našli tu odvahu a ukázali jsme na ta doporučení, která samozřejmě vyplývají z toho, že tam je co zlepšit - a to zásadně zlepšit - a na těch doporučeních jsme se shodli, tak prostě ten závěr opravdu nemohl být tak idylický, že pokud by se v intencích těchto doporučení pracovalo, tak by ten průběh té tragédie neproběhl jinak. To prostě opravdu jde proti sobě.
K tomu, co tady zmiňoval kolega Haas, vaším prostřednictvím, já nepůjdu po minutách, kdy kdo prozvonil nějaký telefon, ale tohleto to už je, pane kolego, prostřednictvím pana předsedajícího, zase hledání omluvy, že policisté nevolali na telefon, který byl u nástražného výbušného systému. Víte, kolik lidí - přátel, maminka, sestra - v tu dobu prozváněli toho Kozáka? Myslíte si, že oni měli ohledy na to, že to může být součást nějakého nástražného výbušného systému? Tohleto už je z ranku přebírání informací na úrovni, které jsme dostávali na výboru pro bezpečnost, kdy nejvyšší představitelé policie nám neříkali pravdivé informace, ať to bylo o kamerách, ať to bylo do poslední chvíle o pátrání po sebevrahovi, když víme, že to už od poloviny toho zásahu bylo úplně jinak. Patří to jenom do spektra těch omluv, proč to nedopadlo lépe.

