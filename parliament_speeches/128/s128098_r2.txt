File: s128098.htm
Anchor: r2
Date: 28. schůze, 11. února 2025
Speaker: Poslankyně Iveta Štefanová

Speech:
Poslankyně Iveta Štefanová:: Já děkuji za slovo. Nesouhlasím s vydáním Tomia Okamury k trestnímu stíhání. Trestní stíhání v tomto případě by bylo pouze trestním stíháním za názor. Jedná se jen o politicky motivovaný tah a výkřik slábnoucí koalice. Je to pokus o umlčení kritiky politiky této vlády a politiky Evropské unie. To, že Evropská unie migrační politiku nezvládá, je fakt, že nelegální migrace ohrožuje bezpečnost evropských států, je také fakt. Hnutí SPD nesouhlasí s migračním paktem Evropské unie, který tak servilně tato vláda odsouhlasila, a náš postoj se nemění.
Poukázat na chyby vládnoucí garnitury, upozornit v kampani politického hnutí na reálné problémy a vyjádřit svůj názor na ně je naprosto legitimní. Umlčovat hlas jenom proto, že je nesouhlasný nebo jeho přítomnost nepohodlná, je nepřípustné a není to nic jiného než útok na svobodu slova. Politicky účelová kriminalizace je zde více než zřejmá. Hrozit trestním stíháním tomu, kdo se opováží říkat své názory nahlas a veřejně, je znakem totalitního režimu.
Za panem předsedou Tomiem Okamurou stojím a budu hlasovat proti jeho vydání k neopodstatněnému a nesmyslnému trestnímu stíhání. Děkuji za pozornost. (Potlesk.)

