File: s128094.htm
Anchor: r4
Date: 28. schůze, 11. února 2025
Speaker: Poslankyně Karla Maříková

Speech:
Poslankyně Karla Maříková:: Děkuji za slovo, pane předsedající. Vážené poslankyně, vážení poslanci, dnes zde stojíme před důležitým okamžikem, který může mít dalekosáhlé důsledky pro naši demokracii a svobodu slova. Stojíme na křižovatce, kde se rozhodujeme, zda budeme chránit základní principy demokracie, na kterých byla vystavěna, nebo zda ustoupíme tlaku a strachu, které nám brání otevřeně diskutovat o zásadních otázkách.
Dnes je naším úkolem posoudit žádost o vydání předsedy Tomia Okamury k trestnímu stíhání za to, že plakátem upozornil na špatnou migrační politiku Bruselu, její tragické následky ve formě teroristických útoků a schválení migračního paktu. Předseda Tomio Okamura byl zvolen lidmi této země, stejně tak všichni poslanci za SPD, protože jsme měli ve svém programu odvahu říct to, co si mnozí myslí, ale bojí se to vyslovit nahlas. Upozornili jsme na selhání migrační politiky Bruselu, která měla chránit naše hranice a zajistit bezpečnost našich občanů, ale místo toho otevřela dveře chaosu a nejistotě. Ano, migrační politika Evropské unie byla a je předmětem kritiky, a to právem. Viděli jsme, jak se teroristické útoky ubodání nožem, dokonce dětí, staly bolestnou realitou v zemích, které kdysi považovaly svou bezpečnost za samozřejmost. To je následek migrační politiky Evropské unie. Zamysleme se nad oběťmi těchto útoků, nad jejich rodinami a nad strachem, který se vkrádá do jejich každodenních životů.
Avšak místo toho, abychom se zabývali podstatou problémů, stojíme nyní před otázkou, zda trestat ty, kteří se odvážili na tyto problémy poukázat. Co tím říkáme našim občanům? Že svoboda slova je podmíněná? Že kritika, byť konstruktivní, má být umlčena? Historie nás učí, že svoboda projevu je jedním z nejdůležitějších pilířů svobodné společnosti. Bez ní se stáváme oběťmi cenzury a autoritářství. Svoboda slova není jen právem, ale také zodpovědností. Je to právo, které nám umožní vyjádřit své obavy, sdílet své názory a hledat pravdu. Když omezíme toto právo, neomezujeme jen jednotlivce, ale celou společnost, omezujeme její schopnost se učit, růst a napravovat své chyby. Omezujeme možnost otevřené diskuse, která je nezbytná pro zdravou demokracii.
Vydání předsedy Tomia Okamury k trestnímu stíhání za vyjádření názoru, který se někomu může zdát nepříjemný, je krokem k potlačení těchto základních svobod. Kdo určí, který názor je přijatelný a který nikoliv? Jaké jsou hranice, za které se nesmí jít a kdo má právo je stanovit? ***
