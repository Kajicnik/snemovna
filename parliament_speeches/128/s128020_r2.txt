File: s128020.htm
Anchor: r2
Date: 28. schůze, 11. února 2025
Speaker: Poslanec Marek Novák

Speech:
Poslanec Marek Novák:: Děkuji vám za slovo, vážená paní místopředsedkyně. Kolegyně, kolegové, já mám dneska dva body, které bych chtěl zařadit.
Ten první, o tom já už tady mluvím přes dva roky. Kdybych si vzal jenom svoje vystoupení se žádostí o zařazení na program a následně těch sekund hlasování, které k tomu proběhlo, tak jsem tady byl asi šestkrát vás o to požádat. A věřím, že kdybyste to nezabili, tak za tu dobu už to máme dávno probrané v prvním čtení.
O co se jedná? Jedná se o předřazení bodu číslo 95, tisk 250. Žádám ho zařadit jako první za pevně zařazené. Jedná se o návrh zákona poslanců Marka Nováka, Andreje Babiše a Margity Balaštíkové o některých právech osob se zdravotním postižením, které využívají doprovodu psa se speciálním výcvikem. Tento návrh zákona jsem skutečně předložil již v červnu roku 2022 a bohužel stále a doteď se mi nepovedlo vás přesvědčit, že našim potřebným spoluobčanům je nutné pomoci. Chápu, že vláda má jiné priority, o těch teďka nechci mluvit, zbytečně bych to protahoval, ale věřte, že tento tisk jsme skutečně schopni projednat velmi, ale velmi rychle.
Podstatou té právní úpravy je zajištění vstupu osob se zdravotním postižením v doprovodu psa do stanovených veřejných prostor a prostředků veřejné dopravy. Dá se říct, že nic tak zásadního, nic tak neobvyklého, nicméně i na tohle je potřeba udělat úpravu zákona a v dané souvislosti je také potřeba vymezit zejména právě pojem pes se speciálním výcvikem a také prostory, do nichž má být vstup osob se zdravotním postižením v doprovodu psa se speciálním výcvikem umožněn. Tato úprava vychází zejména z osobních zkušeností postižených osob a společností, které se touto problematikou zabývají.
Kolegyně a kolegové, moc vás prosím, pojďme konečně pomoci nejenom osobám s vodícími psy, ale také osobám s asistenčními psy a terapeutickými psy. Tito psi nejsou jen pomocníky, ale často i životní oporou. Umožňují postiženým větší míru samostatnosti a nezávislosti v každodenním životě.
A nyní ještě více k věci. Víte, kdo rozhodně nepotřebuje speciálně vycvičeného psa? Těžká otázka. Jsou to právě třeba členové této vlády, protože ti mají zřejmě vrozený talent pro slepotu vůči reálným problémům občanů, a tohle je velký problém, který lze jednoduše vyřešit. Ale nebojte se, nehodlám vám zde navrhovat, aby si každý ministr pořídil svého vlastního asistenčního psa, který by jim pomáhal rozeznávat realitu.
Je naprosto nepřijatelné, že se tato problematika dlouhodobě neřeší, přestože to tady už takovou dobu navrhujeme, a že vláda Petra Fialy a konkrétně ministr práce a sociálních věcí Marian Jurečka stále slibují, ale zatím skutek utek. Když jsme se ptali pana ministra Jurečky na interpelacích, tak nám sliboval: zákon bude připraven. Já stále v systému nevidím náznak toho, že by se na tom zákonu pracovalo, a to mě velmi mrzí. Pokud není schopna vláda zákon připravit, respektive Ministerstvo práce a sociálních věcí, přestože to slibuje, pojďme se prosím věnovat tomu, který tady máme předložený. Není tak špatný a myslím si, že jsme schopni třeba i v rámci druhého čtení vyřešit věci, které se některým líbí méně a chtěli by je změnit. Ono opravdu téměř před rokem Ministerstvo práce a sociálních věcí ten signál vyslalo, že se věnuje této problematice, a dokonce se objevil předtisk závěrečné zprávy dopadů RIA, nicméně ta zpráva je prázdná. Doteď tak zůstalo skutečně jen u řečí.
Speciální výcvik uvedených psů omezuje bezpečnostní rizika i jiné aspekty chování zvířat, které by jinak mohly odůvodňovat právě vyloučení jejich přístupu do veřejných prostor nebo prostředků veřejné hromadné dopravy, například. Pes se speciálním výcvikem je pes určený pro doprovod osoby se zdravotním postižením. Je zvlášť vybraný a vycvičený, takže se vyznačuje naprosto jinými povahovými vlastnostmi a chováním než psi bez výcviku.
A vraťme se teď malinko do historie. Není to tak dlouho, co jsme tady vlastně zakázali uvazování psů. Tak na jednu stranu ty psy chráníme, na druhou stranu právě psi, které potřebují občané se zdravotním postižením, jsou některým kolegům v Poslanecké sněmovně jedno. ***
