File: s128104.htm
Anchor: r6
Date: 28. schůze, 11. února 2025
Speaker: Poslankyně Helena Válková

Speech:
Poslankyně Helena Válková:: Děkuji. Já jenom jako reakci na vystoupení pana poslance Svobody, vaším prostřednictvím, pane místopředsedo. Já jsem nehovořila jako předsedkyně mandátového a imunitního výboru, já jsem hovořila jako poslankyně a jako právnička. Nezpochybňuji ani ten fakt, že tam můžou být neprávníci. Já jsem jenom řekla, že moje přesvědčení o tom, že tady máme možná kolizi dvou ústavně chráněných hodnot: na jedné straně svoboda projevu, imunita, na druhé straně podezření na to, že zde došlo k podněcování k nenávisti proti určité skupině osob. Pro mě je důležitější... Protože se to odehrálo v politické kampani, je to hraniční případ a hlavně ty důkazy nejsou takové, abych mohla zvednout ruku pro vydání právě proto, že je pro mě tak důležitá ochrana daná ústavou, imunita. O tom jsem hovořila i na mandátovém a imunitním výboru. Tak to je první minuta, čili já nikoho k ničemu nenavádím. Neříkám, že to všechno tak dopadne, ale teď jsem to snad vysvětlila. To je moje přesvědčení jako právničky, která ctí ústavní právo a ochranu imunity poslance. V případě, kdy je to takové nerozhodné, tak opravdu radši upřednostním ochranu svobody projevu a ochranu imunity.
Mám ještě 40 vteřin, já toho využiju, když tady vidím, jak se prezentují jednotlivé politické strany, názory poslaneckých klubů, tak mně dovolte za hnutí ANO jenom říci, že my právě jsme také upřednostnili tyto hodnoty - imunita a svoboda projevu - a proto budeme hlasovat proti vydání, (pro) neudělení souhlasu k trestnímu stíhání poslance Tomia Okamury, byť se nám ta plakátová kampaň vůbec nelíbila. (Potlesk poslanců hnutí ANO 2011.)

