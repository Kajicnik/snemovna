File: s128092.htm
Anchor: r4
Date: 28. schůze, 11. února 2025
Speaker: Poslanec Radek Rozvoral

Speech:
Poslanec Radek Rozvoral:: Děkuji za slovo, pane místopředsedo. Vážené kolegyně, vážení kolegové, vážený pane ministře, dovolte mi, abych se vyjádřil k projednávanému bodu jednání, a to vydání předsedy hnutí SPD Tomia Okamury k trestnímu stíhání orgánům činným v trestním řízení.
Policie České republiky na pokyn státního zastupitelství požádala Poslaneckou sněmovnu o vydání předsedy hnutí SPD, poslance Tomia Okamury, k trestnímu stíhání za plakát, kde v nadsázce upozorňujeme na problémy s nebezpečnou nelegální imigrací a na potřebu zrušit migrační pakt Evropské unie. Předcházelo tomu trestní oznámení ze strany vládní koalice, konkrétně od předního politika TOP 09 a dříve ODS, Jiřího Pospíšila.
Prvně bych chtěl zdůraznit, že tento plakát, který se stal předmětem trestního oznámení, je zcela pravdivý. Jde o legitimní a odpovědné vyjádření politického postoje, který reflektuje realitu a obavy obyvatel naší země. Na zmiňovaném plakátu není nic, co by podněcovalo nenávist, násilí nebo jakoukoliv formu diskriminace. Je to pouze výzva k ochraně naší národní bezpečnosti a suverenity, kterou bychom neměli považovat za zločin, ale za projev demokratického práva na svobodu slova a politického vyjádření. Jsem přesvědčen, že jediný důvod, proč se nyní tento plakát dostal pod drobnohled, je politický tlak. Tato situace není ničím jiným než politickým zneužíváním justice a dalších institucí k útoku na opoziční politickou sílu. Věřím, že jde o snahu kriminalizovat politickou opozici a umlčet jakýkoliv názor, který by mohl narazit na ideologii vládní koalice.
Hnutí SPD dlouhodobě upozorňuje na rizika spojená s migrační politikou Bruselu a české vlády, kteří odmítají chránit bezpečnost občanů, kdy nelegální imigranti nejenže představují možné bezpečnostní riziko, oni jím už delší dobu jsou. Za pravdu mi dávají útoky těchto imigrantů ve většině zemí Evropy. Pouze zlomek z nich následně zmíním.
Pokus umlčet předsedu SPD je útokem na svobodu slova, a tím i na politické hnutí, které jako jediné důsledně brání české zájmy a bojuje proti diktátu Bruselu. ***
