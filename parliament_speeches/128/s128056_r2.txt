File: s128056.htm
Anchor: r2
Date: 28. schůze, 11. února 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo. Vážený pane místopředsedo, vážený pane ministře, vážené kolegyně, kolegové, já bych rád tlumočil stanovisko našeho poslaneckého klubu. My se domníváme, že převod financování nepedagogických pracovníků čili uklízeček, kuchařek, školníků a podobně na obce a kraje vychází ze strategických záměrů, které byly schváleny vládou, mimo jiné z dlouhodobého záměru vzdělávání, rozvoje vzdělávací soustavy 2023 až 2027, nicméně že takto výrazná systémová změna vyžaduje rozsáhlou přípravu a komunikaci s aktéry v území čili starosty měst a obcí, primátory, hejtmany krajů, řediteli škol a školských zařízení. Přece jenom teď máme únor, zákon teprve je nyní projednáván ve druhém čtení, ještě nás čeká dokončení rozpravy, třetí čtení, Senát, prezident, možná nějaká vratka, těžko předvídat, a už od 1. září 2025 by se počítalo s tím, že budou vypláceny nově finanční prostředky podle změněné úpravy. Takže domníváme se, že by bylo lepší to lépe připravit a vykomunikovat a spustit, až to bude hotové.
A pokud jde ostatně i o závěry veřejného slyšení na půdě Senátu Parlamentu České republiky dne 30. ledna 2025, tam taky zazněla další vyjádření zástupců samospráv, obcí a krajů, asociací ředitelů, tak tam vyplývá jednoznačný požadavek, aby účinnost této systémové změny byla posunuta o jeden rok, to jest na 1. září 2026.
U nás se tomu věnoval Jan Břížďala, který pracoval čtyři roky jako krajský radní pro oblast školství a na Vysočině se jim velmi dobře podařilo zvládnout demografické výzvy, které vyžadovaly výrazné navýšení kapacit na střední školy asi o 2 000 žáků. Doporučení je tam jednoznačné, že by se vytvořil časový prostor pro schválení potřebné legislativy, rozpočet, který by byl v souladu s platnými právními předpisy, a dostatek času na přípravu.
Nicméně pokud jde o další části, musím říct za náš klub, že my nemůžeme souhlasit s tím, aby se přeneslo financování, pokud jde o nákup učebnic nebo o pomůcky, právě na obce a kraje. Domníváme se naopak, že by v tomto ohledu podmínky měly být víceméně jasné, stejné po celé České republice, a není důvod, proč by to nemělo Ministerstvo financí financovat zcela rovnoměrně a centrálně. ***
