File: s128074.htm
Anchor: r1
Date: 28. schůze, 11. února 2025
Speaker: Poslanec Jiří Mašek

Speech:
Poslanec Jiří Mašek:: Vážená paní předsedající, kolegyně, kolegové, já jsem řadu poznámek tady řekl již ve faktických poznámkách, nicméně bych si dovolil za sebe takové krátké shrnutí. Myslím si, že to dlužím i kolegu Juchelkovi, který se ptal jasně: Řekněte, o co jde, neříkejte, co se odehrávalo uvnitř té komise, mluvte o tom, co se odehrávalo 21. 12.
Jsem strašně rád, že kolegové z koalice dnes nepoužili to okřídlené, co bylo ještě na minulém projednávání tohoto tématu, a to pohled do zpětného zrcátka. Ne, pohled do zpětného zrcátka to opravdu není, je to pohled dopředu. Je to pohled dopředu, co Policie České republiky musí změnit ve svých postupech. Tady říkám slovo "musí" změnit skutečně ve svých postupech.
Co jsme se dozvěděli? Jedině díky tomu, že operátorka zdravotnické záchranné služby byla tak empatická a přijala tísňovou výzvu, kde sama nám řekla, že o tom hodně váhala. Nebudu říkat ten obsah výzvy, nechci to nějakým způsobem zdržovat, ale její empatie sehrála významnou roli v tom, že se otevřela situace, kdy Policie České republiky více než 2 a půl hodiny pátrala po sebevrahovi. To bylo první vyhodnocení té výzvy, pátrala po sebevrahovi. Podle některých tvrzení vrcholných policejních funkcionářů, které já označuji dnes z pohledu do zpětného zrcátka, promiňte, za nepravdivé, bylo tvrzení, že to bylo až do konce té akce. Časem jsme se dozvěděli, že to nebylo do konce akce a že zhruba ve 12.47 hodin už se vědělo, že tam je mrtvý člověk, postupně se ztotožňoval a už se začalo pátrat po pachateli násilného trestného činu, ale to na věci úplně nic nemění. Pořád tam bylo 2 a půl hodiny pátrání po nějaké zájmové osobě, kde se ta situace s průběžným přílivem dalších a dalších informací vyostřovala a začala nabírat na vážnosti.
Jenom pro vás, co v tom nejste zavzati, účastnila se na tom čtyři operační střediska Policie České republiky, nebudu vám tady ty názvy vyjmenovávat, více než deset operátorů a v konečné fázi v centru Prahy zasahovalo více než čtyři sta policistů. Tahleta záležitost skutečně vygradovala, teďka ty síly a prostředky byly poměrně značné a situace se lámala v okamžiku, kdy se zjistilo v čase zhruba 13.21, že dotyčný je držitelem zbraní, včetně GLOCKa, a tam padly ty Klánovice. Z toho nám vyplynuly věci.
Teď zpětně, na čem jsme se jako komise shodli... Shodli jsme se jednoznačně na tom, že policie si musí předávat informace lépe, rychleji, v reálném čase mezi jednotlivými operačními středisky, čili pracovat v reálném čase, pracovat se zásadními informacemi. Musí také hned od začátku, byť to už dnes má v předpisech, když pátrá po takové osobě, ihned zjišťovat informace z Centrálního registru zbraní. To nám potvrdili i policisté, protože jde o jejich vlastní bezpečnost, a když zasahují v domě takového... nebo shánějí takového člověka, tak potřebují vědět, zda je držitelem zbraně s nějakou pravděpodobností.
Dále jsme se jako komise shodli, že policie musí lépe řešit lokalizaci mobilních telefonů. Na tom byla shoda. Byla shoda také na tom, že policie by měla do budoucna jiným způsobem řešit nasazování specializované techniky, které se říká Agáta, čili na tu lokalizaci.
Na čem byla neshoda v té komisi, to si můžeme říct také. Byla na pohledu tom, jestli měla policie zůstat v té hlavní budově a měla ji propátrat celou nebo - a většinově komise se shodla s policií - že šli pátrat po takzvané horké stopě, v uvozovkách, všichni do Celetné. Tam třeba byla neshoda, v tom opuštění budovy. Byla neshoda třeba v pohledu na kamerové systémy, jestli byly zastaralé, nebyly, jestli se z nich daly čerpat nějaké informace.
Komise opravdu jednala, řekl bych, po stránce těch doporučení ve shodě a pod ta doporučení se také můžeme podepsat.

