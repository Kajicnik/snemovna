File: s128050.htm
Anchor: r4
Date: 28. schůze, 11. února 2025
Speaker: Ministr kultury ČR Martin Baxa

Speech:
Ministr kultury ČR Martin Baxa:: Děkuju za slovo, vážený pane místopředsedo. Milé kolegyně, milí kolegové, dovolte mi, abych v zastoupení pana ministra financí Zbyňka Stanjury přednesl úvodní slovo k návrhu zákona, kterým se mění některé zákony v oblasti správy daní a působnosti Celní správy České republiky.
Návrh zákona byl představen již při jeho projednání v prvním čtení. Následně byl diskutován na rozpočtovém výboru a na podvýboru pro daně, cla a loterie. Lze nicméně ve stručnosti připomenout jeho obsah.
Cílem návrhu zákona, kterým se mění některé zákony v oblasti správy daní a působnosti Celní správy České republiky, je především pokračovat v reformě Celní správy, jejíž první část v podobě redukce počtu celních úřadů z patnácti na šest je již součástí konsolidačního balíčku s účinností od 1. července 2025.
Nyní je, dámy a pánové, předkládána druhá část reformy, která má provést organizačně kompetenční změny v právních předpisech upravujících působnost Celní správy. Celní správa by měla být dlouhodobě zaměřena na své kmenové působnosti: celnictví, správa daní, zejména spotřebních a energetických, dělená správa, správa placení a vymáhání peněžitých plnění za jiné orgány a dozor v oblasti hazardních her. ***
