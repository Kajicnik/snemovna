File: s128039.htm
Anchor: r1
Date: 28. schůze, 11. února 2025
Speaker: Poslankyně Marie Pošarová

Speech:
Poslankyně Marie Pošarová:: Děkuji za slovo. První bod bych zařadila Mařiče energií a zaměřila se na to, proč tedy stát nezačne těžit třeba v rámci toho kryptoměny, protože samozřejmě v rámci přebytečné energie víme, že těžba kryptoměn je velmi energeticky náročná. Samozřejmě pro stát to znamená win-win, to znamená, že na tom může akorát zbohatnout, než aby platil za přebytečnou energii nebo za mařiče jiným soukromým subjektům, a to už nám ukázali i Piráti v minulém období, kdy tady těžili a pak byly vysoké účty za energie. To by bylo prvním bodem.
Druhý bod by byly Byty skupované cizinci. Tam jde o to, že se nám tady rozmáhá takový nešvar, kdy jsou skupované byty cizinci ze třetích zemí, přitom tady máme zákon, který zamezuje skupovat ornou půdu cizincům ze třetích zemí, a bylo by dobré, aby se zákon rozšířil, aby i nemovitosti, ať už se jedná o byty, domy, nemohly skupovat cizinci ze třetích zemí, protože nikdo tady nezkoumá, kde ty dotyčné osoby na to samozřejmě vzaly peníze, jaké jsou příjmy, a když kupují nemovitosti čeští občané, tak se samozřejmě hned zkoumá, i kde na to vzali, musí dělat daňové přiznání a samozřejmě by to mohlo znamenat, že i cizinci zde můžou ulívat peníze v rámci nemovitostí třeba pocházející z korupce.
Pokud samozřejmě SPD bude u vlády, tak bychom to chtěli rozšířit, aby cizinci ze třetích zemí nemohli zde skupovat tyto nemovitosti, popřípadě ty, co už by měli skupované, zdanit třeba 100 procenty, co týče daně z nemovitostí. To by byl druhý bod.
Třetí bod: jedná se o problematiku nejen Plzeňského kraje, ale i třeba Středočeského kraje. Pocházím z Plzeňského kraje, takže mě trápí samozřejmě trestné činy a přestupky, které dělají cizinci na našem území, a navrhla bych tady bod právě zrušení dočasné ochrany u cizinců za trestné činy a přestupky, protože se dokazuje, že cizinci, kteří tady spáchali v minulých letech trestné činy, přesto dostávají dočasnou ochranu, a mě by zajímalo, kdo zkoumá samozřejmě tyto přestupky, kdo zkoumá jejich historii, pokud byly i v minulosti vyhoštěni, a přesto dostanou dočasnou ochranu. A za další, jestli by bylo možné třeba změnit a pohovořit o změně legislativy, kdy za třeba tři přestupky by byl trestný čin, a samozřejmě by mohla být odebrána i dočasná ochrana na našem území.
Dalším, čtvrtým bodem je bod Green Deal a největší progresivisti v hnutí STAN. Tam bych se zaměřila na již zmiňovaný podvod komisaře Timmermanse, který byl v Evropské komisi. Léta byla dotována ekologickými organizacemi, které měly lobbovat za zelené plány bývalého eurokomisaře Franse Timmermanse. Vyplývá to i z tajných smluv, které získal nizozemský deník De Telegraaf. Organizace podle nich samozřejmě dostaly cíle pro konkrétní výsledky lobbingu u europoslanců a i u lidí z členských států a měly zajistit ještě ambicióznější zelenou politiku Evropské unie. A teď je otázka, že bychom se měli i zaměřit, kdo z českých poslanců samozřejmě nejvíc lobboval za ambicióznější cíle, kdo vždy měl třeba připravené usnesení pro ambicióznější zelenou politiku. Tady bych se chtěla zaměřit třeba na poslance pana Exnera, vaším prostřednictvím, který právě za STAN přinášel usnesení, které bylo více ambiciózní, a já se ptám, kdo mu připravoval samozřejmě to usnesení, jakÉ k tomu byly podklady a dopadové studie, s kým spolupracoval a zda je STAN zlobbovaný zelenými aktivisty, kteří úmyslně škodí průmyslu. Ono se to do budoucna odkryje, protože existoval dokonce i lobbistický seznam osob, které měli tihle zelení aktivisti, lobbistické skupiny, samozřejmě oslovovat. A jde i o to, že rozpor vznikl i na našem výboru, kde i pro kolegy z jejich koaličních stran v rámci ODS, kteří už začali odmítat i usnesení v rámci Green Dealu pro ambicióznější zelenou politiku, a myslím si, že bychom mohli o tom začít více debatovat, protože je možné, že právě tyto usnesení poškodily nejenom český průmysl, ale samozřejmě byl to i dopad v rámci Evropské unie, kteří pak přijímali drastičtější opatření. Děkuji.

