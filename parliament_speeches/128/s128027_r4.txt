File: s128027.htm
Anchor: r4
Date: 28. schůze, 11. února 2025
Speaker: Poslanec Jiří Kobza

Speech:
Poslanec Jiří Kobza:: Děkuji, paní předsedající. Vážené dámy, vážení pánové, dovolte mi, abych se připomněl s návrhem na zařazení bodu na tuto schůzi na změnu zákona č. 40/2009 Sb., trestního zákoníku. Jedná se o sněmovní tisk číslo 13. Jak již nám toto číslo napovídá, jedná se o tisk, který je už hodně dlouho v procesu, a myslím si, že je načase ho sem přivést. Je to návrh na zákaz propagace a šíření nenávistných ideologií. To je náš velký dluh jakožto zákonodárců směrem k odstranění nedostatků platné podoby zákona, která neřeší otázku veřejného šíření ideologií propagujících nenávist ke skupinám osob na základě jejich rasy, pohlaví, víry, národnosti či jiných společných charakteristik. Je načase napravit tento nedostatek a do znění zákona doplnit za termín "hnutí" pouhá dvě slova - "anebo ideologií".
Nejde totiž zdaleka o nyní známé nenávistné ideologie, které již reálně existují a které známe, ale jde i o takové ideologie, které jsou známé méně, o kterých možná ještě prakticky nevíme. Jde o ideologie, které k nám mohou být importovány v budoucnosti zvenčí, anebo dokonce i o takové ideologie, které mohou teprve vzniknout, ať již se budou ukrývat pod nejrůznějšími sofistikovanými -ismy. Dejme proto naší policii, státnímu zastupitelství i soudům účinný nástroj k tomu, aby se mohli se šiřiteli takových nenávistných ideologií vypořádat podle práva nejenom nyní, ale i v budoucnosti. Dejme také takovým šiřitelům jasný signál, že u nás, zde v České republice, narazí na zákon a jako s takovými s nimi bude i jednáno. Je to náš závazek vůči občanům, vůči voličům, v tom ohledu, že budeme dbát na bezpečnost této země a jejích občanů i našich dětí. Naši občané si bezpečí bezpochyby zaslouží, protože pokud nějaká ideologie vyzývá k nenávisti, musíme se před ní mít na pozoru, musíme mít účinný zákon, který nám umožní včas ji zastavit.
Zdaleka tedy nejde jen o selektivní postihování islámu, jak je nám občas podsouváno, jakkoliv islám mezi tyto nenávistné a nebezpečné ideologie nepochybně patří. Patří mezi ně stejně jako třeba nacismus a jakékoliv další ideologie vyzývající k násilí a nenávisti vůči určitým skupinám osob. Islám není pouze náboženství. Jde o velmi komplexní ideologii, která řeší do nejmenších detailů i osobní život muslimů či jejich vztah k nevěřícím, která obsahuje i metodiku expanze do nemuslimských zemí formou jejich islamizace. Tato doktrína dobývání Západu se v poslední době označuje jako politický islám podle imáma Chomejního.
Připomeňme zde jedno nařízení, které se táhne celým islámským učením: nepřizpůsobení se prostředí ani hostitelské zemi, neintegrování se, přesvědčení o nadřazenosti muslimů nad bezvěrci a jinověrci, takzvanými káfiry. Dále je zde i povinnost islamizace neislámských zemí a jejich ovládnutí s využitím všech nástrojů, prostředků a v jejich očích slabosti demokracie. Je rozdíl mezi vzletnými a krásnými slovy některých takzvaných islamologů o přínosu islámu pro kulturu a Evropu a krutou realitou, kterou vidíme nejenom na Středním východě a v severní Africe, v islámských zemích rozervaných občanskými válkami, ale také v západní Evropě. Ta se nyní nachází v sevření bezvýchodné situace mezi brutálním násilím a terorem vyvolaným hromadnou ilegální islámskou migrací a politickou korektností na druhé straně.
Poučme se proto z chyb našich sousedů a neochraňujme ty, kdo nás chtějí zničit. Nestojí přece tolik námahy podívat se, jak vypadá situace v zemích na západ od nás, kde islamisté poznenáhlu v určitých oblastech přebírají moc, kde vznikají muslimské enklávy pod nadvládou práva šaríja a jeho vymahačů a vykonavatelů, kam se místní obyvatelé bojí chodit, a nejenom oni, ale i policie, záchranka, hasiči. Vidíme zde toleranci mladistvých manželek a otevřené pedofilie podle našich zákonů, a dokonce i mnohoženství, nemluvě o toleranci masového násilí na ženách, například v podobě manželského znásilňování nezletilých manželek.
Takže otázkou je, jak dlouho a jak daleko chce ještě západní Evropa ustupovat, a má vůbec kam couvat? Má k tomu právo a souhlas svých občanů? Na druhou stranu, myslíte si, že zde v české kotlině jsme v bezpečí? I my Češi přece již máme své oběti islámských teroristů. ***
