File: s128032.htm
Anchor: r2
Date: 28. schůze, 11. února 2025
Speaker: Poslankyně Jana Pastuchová

Speech:
Poslankyně Jana Pastuchová:: Děkuji, pane místopředsedo. Tak se to tak krásně sešlo, ani jsme se nedomlouvali s panem kolegou Pražákem. I já mám bod k zařazení, který by se jmenoval Odvolání hejtmana Martina Půty z předsedy dozorčí rady Horské služby.
Naše paní předsedkyně Alena Schillerová, vaším prostřednictvím, tu dnes mluvila o tom, že není správné, aby vinný Martin Půta, byť nepravomocně, zastával pozici v dozorčí radě ČEZ. Já mám tu čest už asi osmým rokem být v dozorčí radě Horské služby. Upozorňuji, že tato funkce je neplacená, je to dobrovolná funkce, takže žádné finanční požitky z toho nejsou, a když byl na Ministerstvu pro místní rozvoj, kam Horská služba spadá, pan ministr Bartoš, tak je logické, že předseda dozorčí rady byl někdo za Piráty. Pan Bartoš odešel, nastoupil pan ministr Kulhánek a na prvním zasedání vlastně, nebo pro mě na prvním, jsem tam potkala pana hejtmana Půtu ze svého Libereckého kraje a k mému překvapení - nepřekvapení došlo hned na převolení předsedy dozorčí rady Horské služby. A kdo jiný než pan Martin Půta?
Já tomu rozumím, ale nerozumím tomu, a opravdu mě to mrzí, že STAN a SLK jsou si někdy strašně blízcí, ale když se to nehodí, tak se vlastně tak jakoby v uvozovkách neznají a jednají každý za sebe.
A mě se to týká, protože jsem z Libereckého kraje, vím, že pan hejtman Půta je všude oslavován jako úspěšný hejtman, to se mu nebere, ale teď se stalo něco, co asi dost lidí zaskočilo, a já -i v Libereckém kraji, protože pan hejtman Půta vystupoval ještě ráno před soudem, že prostě vyjde očištěn. No, nevyšel, takže teď by měly tady být ty návrhy na to, abychom my jako politici měli nějakou sebereflexi, jak říkal můj kolega David Pražák, vaším prostřednictvím, a nedržet se té židle jako klíště.
Pan senátor Canov, vaším prostřednictvím, a nevím, jestli musím - nemusím, když tu nesedí - byl v debatě zase s mým kolegou Davidem Pražákem po té události a já jsem se nestačila divit, že tam opakoval stále jednu a tu samou větu: Je vinen, ale nepravomocně. Ale ani jednou, ani jednou tam nezaznělo slovo morálka nebo sebereflexe, vůbec nic.
Senátoři za Starosty pro Liberecký kraj byli samozřejmě i u soudu. Myslím si, že v aktovkách možná měli něco na oslavu, ale ta oslava prostě nevyšla. A mně přijde, že všechna média - včera teda v Reportérech bylo shrnutí konečně nějaké trošku do hloubky - ale mně přijde, že to všichni bagatelizují, vlastně že se tady mluví jenom o tom, jak dlouho trval soud, že to bylo deset let, a vlastně ten soud pro nedostatek důkazů, jak řekl, pana hejtmana Půtu za kostel Máří Magdaleny neodsoudil. Ale uznal ho nepravomocně vinným v jiné kauze, která se týká veřejné osoby, což je pan Martin Půta, a myslím si, že jeho vyjadřování, a i z médií slyšíme, vlastně vždyť se nic nestalo, vždyť šlo jenom o 30 000, a ne o těch 830. To je přece úplně jedno! Je úplně jedno, o jaké peníze šlo. Byl uznán vinným nepravomocně. Stále to všichni opakují, tak já to budu opakovat také.
Ale jak řekl můj kolega Pražák, vaším prostřednictvím, já jsem měla chuť dneska si vzít ten kalendář, jako měl on na té střeše, a ukázat mu tady, co předváděl on na sociálních sítích vůči našemu předsedovi Andreji Babišovi.
A poslední věc, o které budu mluvit. Konečně už začněte mluvit o tom, že SLK, Starostové pro Liberecký kraj, a STAN jsou jedno uskupení, protože hejtman Půta kandidoval za STAN. Když se jim - mají akorát asi dva účty, proto mají starostové pro Liberecký kraj také myslím dost financí na kampaně v Libereckém kraji - ale pořád se od sebe mediálně oddělují, jak se jim to hodí. Takže já říkám, že Starostové za Liberecký kraj rovná se STAN.
Zastávám to, že by neměl být pan hejtman Půta ve veřejných funkcích dokud, dokud se jeho jméno neočistí, a já na zastupitelstvu Libereckého kraje jako všichni členové, i když Liberecký kraj sem do Sněmovny nepatří, budu hlasovat pro jeho odvolání, a věřím, že teď už 18 minut jedná koalice v Libereckém kraji, kde jsou zástupci SPOLU. Mají tam sice pět členů, ale jsou tam zástupci SPOLU. Že opravdu pokud chtějí pracovat pro občany Libereckého kraje ve stávající koalici, to jim nikdo nebere, ale myslím si, že pana hejtmana Půtu klidně někdo z těch Starostů pro Liberecký kraj může nahradit, a myslím si, že by to bylo i morálně správné. ***
