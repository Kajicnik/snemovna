File: s128068.htm
Anchor: r8
Date: 28. schůze, 11. února 2025
Speaker: Poslanec Karel Haas

Speech:
Poslanec Karel Haas:: Poprosím zase, kolegyně, kolegové, jenom zcela věcné upřesnění, vyšetřovací komise - věřím, že to potvrdí všichni členové - si vyžádala kompletní trestní spis a nahlédnutí do něj. Vyžádali jsme si ho po orgánech činných v trestním řízení, vyžádali jsme si ho písemně. Důvodem toho, že nám nebyl zpřístupněn, nebyla formulace rozsahu usnesení Poslanecké sněmovny, kterým byla vyšetřovací komise zřízena. Odůvodnění orgánů činných v trestním řízení, konkrétně dohledového státního zastupitelství, je samozřejmě obsaženo ve spisu vyšetřovací komise. To odůvodnění - já ho teď velmi zkrátím, ale opravdu to bude objektivní zkrácení - je, že současný stav české legislativy, kombinace dvou zákonů, zákona o jednacím řádu Poslanecké sněmovny a trestního řádu, neumožňuje vyšetřovací komisi Poslanecké sněmovny nebo jejím členům nahlížet do kompletního trestního spisu. To stanovisko státního zastupitelství, ta odpověď je naprosto jednoznačná. Nemohli jsme s ním nic dělat, neexistuje proti tomu žádný opravný prostředek. To chci tady konstatovat, že se nejedná o nějaké pochybení vyšetřovací komise, zanedbání práce vyšetřovací komise. Nemohli jste to změnit ani vy - jako, řeknu, kolegyně, poslanci a poslankyně - když jste hlasovali o usnesení. Jiná formulace usnesení by nám nepomohla, protože ty důvody opravdu ležely ze strany státního zastupitelství v tom, že to neumožňuje zákon o jednacím řádu Poslanecké sněmovny a hlavně to neumožňuje trestní řád. To je to stanovisko státního zastupitelství. Tolik jenom na vysvětlenou k trestnímu spisu.

