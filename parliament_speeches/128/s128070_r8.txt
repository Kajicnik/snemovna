File: s128070.htm
Anchor: r8
Date: 28. schůze, 11. února 2025
Speaker: Místopředseda PSP Aleš Juchelka

Speech:
Místopředseda PSP Aleš Juchelka:: Děkuji moc. Já opravdu s úctou ke všem členkám a členům tady této vyšetřovací komise bych chtěl říct, že mám tedy z toho velký guláš a zmatek v hlavě, protože v tuto chvíli jsme se zhruba za hodinu od otevření tohoto bodu nedozvěděli vůbec nic konkrétního. Čekají na to občané České republiky, třeba i pozůstalí. Myslím si, že tady našlapujeme, bych řekl, velmi necitlivě. Promiňte, jestli tady někdo bude citovat doporučení, že Ministerstvo školství... že se máme zaměřit na prevenci negativních jevů ve společnosti, že nemůžeme nechat tady vyrůstat další takové pachatele - což je citace prosím mého ctěného kolegy pana Zuny - tak s tím se skutečně nemůže nikdo spokojit.
Já vás moc prosím, vážené členky a členové vyšetřovací komise, abyste nás tedy seznámili s tím základním stanoviskem, s tím oponentním stanoviskem, s těmi závěry, s tím, abychom došli k nějakému závěru, který by byl - v míře vyšetřovací komise a toho, co všechno mohlo být - uspokojivý i veřejnosti velmi jednoduše předán, protože prozatím se tady motáme opravdu... Já jsem si to napsal: komise, spis, politické statementy. Chybí mi tady jednoduchost a je mi úplně jedno - a myslím si, že i občanům - jestli ve vyšetřovací komisi panoval týmový duch a spolupracující atmosféra. Naopak pokud tam byla atmosféra, která měla za cíl něco skutečně vyšetřit a dostat se k nějakému závěru, tak jsem jenom pro, aby to tady okamžitě bylo prosím vůči občanům prezentováno bez jakýchkoliv politických narážek a těchto politických statementů. Moc prosím všechny členy vyšetřovací komise, aby se takto chovali. Děkuji.

