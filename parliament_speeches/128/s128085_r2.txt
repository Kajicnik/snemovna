File: s128085.htm
Anchor: r2
Date: 28. schůze, 11. února 2025
Speaker: Poslanec Radim Fiala

Speech:
Poslanec Radim Fiala:: Děkuji za slovo. Vážené kolegyně, kolegové, dovolte mi před vámi vystoupit a sdělit vám své argumenty k tomu, proč jsem přesvědčen o tom, že Tomio Okamura nejen že nemá být Poslaneckou sněmovnou vydán k trestnímu stíhání, ale i o tom, že nemá být trestně stíhán vůbec, ani poté, až mu jednou v budoucnu skončí jeho poslanecký mandát. Půjde do velké míry o zamyšlení nad tím, v jaké společnosti vlastně žijeme, zda je plně svobodná a demokratická a schopná hájit ústavní práva a svobody všech jejích členů, i o to, zda u nás máme plnohodnotnou svobodu slova a projevu, zda jsou v naší společnosti tendence k cenzuře a zda je zneužívá náš současný státní a vládní aparát. Také půjde o zamyšlení nad tím, jaké prostředky a nástroje používají v Evropě v současnosti a nedávné minulosti některé politické síly, zpravodajské služby, orgány činné v trestním řízení a soudy proti výrazným politickým a názorovým oponentům sil takzvané liberální demokracie. Prosím vás tedy o vaši pozornost.
Slovo cenzura pochází z latinského termínu cenzor. To byl v antickém Římě úředník, který měl za úkol sčítání obyvatel a dohlížení na morálku. Sloveso cenzurovat definuje Encyclopedia Britannica jako - cituji - "jednat tak, aby se změnil nebo potlačil projev nebo psaný text, které jsou označeny jako podvratné ke společnému blahu", což je i jeden ze základních aspektů typologie autoritářských a totalitních režimů, a není jich na světě málo.
Neříkám to v souvislosti s dnes projednávanou záležitostí náhodou. Starší historii cenzury všichni znáte a já ji zde nebudu rozebírat, zvlášť ti, kteří jsou dřívějšího data narození. S příchodem internetu a elektronického věku jsme ale pokročili ještě mnohem, mnohem dále. K cenzuře prováděné státem se připojila ještě cenzura korporátní spojená s velkými médii a sociálními sítěmi. Někteří už ji dneska odvolávají. Nejdřív to byl Elon Musk a teď je to i Mark Zuckerberg. Je těžko postižitelná a těžko prokazatelná, ale o to záludnější. V této souvislosti proto zopakuji jeden ze základních atributů, na kterých jsou nebo mají být založeny svobodné a demokratické režimy, svobodné a demokratické společnosti a státy. Je to: Co není občanovi zákonem zakázáno, je dovoleno. Cenzurou se obvykle a obecně rozumějí jakékoliv zásahy státních orgánů proti svobodě slova a svobodě obrazu a jejich šíření hromadnými informačními prostředky. Je i naší ústavou zapovězeno. To je velmi důležité.
Prvním plošným projevem cenzury v České republice po listopadu 1989 bylo zablokování několika desítek zpravodajských webů označených vládou České republiky a zpravodajskými službami jako dezinformační, což je mimochodem pojem, který český právní řád vůbec nezná. Tím se objevily zásadní právní otázky ve vztahu k porušení zákazu cenzury stanoveného čl. 17 odst. 3 Listiny základních práv a svobod, která je součástí české ústavy. Ano, regulace informací je cenzura a cenzura je protiústavní. "Svoboda projevu a právo na informace jsou zaručeny. Cenzura je nepřípustná," to říká Ústava České republiky.
A realita? Tak schválně. Více než polovina Čechů se bojí otevřeně vyjádřit své názory a má pocit, že se vrací cenzura. Myslíte, že jsem si to vymyslel? Společnost pro obranu svobody projevu totiž uskutečnila v únoru roku 2023 velice zajímavý průzkum veřejného mínění. Položila v něm následující otázky: Bojí se Češi otevřeně vyjadřovat své názory? Mají pocit, že se do jejich životů vrací cenzura? O čem se lidé dnes bojí mluvit? Je potřeba zavádět novou legislativu a bojovat s dezinformacemi? ***
