File: s128101.htm
Anchor: r1
Date: 28. schůze, 11. února 2025
Speaker: Poslanec Karel Sládeček

Speech:
Poslanec Karel Sládeček:: Děkuji za slovo, pane předsedající. Dámy a pánové, předseda hnutí SPD je podezříván ze spáchání trestného činu podněcování k nenávisti vůči skupině osob nebo k omezování jejich práv a svobod. Tento krok je jasným pokusem o kriminalizaci Tomia Okamury. Je to bezprecedentní útok na svobodu slova a snahu kriminalizovat opozici za její názory.
Hnutí SPD vždy hájilo právo občanů na svobodné vyjádření názorů a kritiku vládní politiky. Hnutí SPD dlouhodobě upozorňuje, že... na rizika spojená s migrační politikou současné vlády.
Vidíme, že v zemích, které přijaly velké množství migrantů, dochází k nárůstu kriminality, sociálnímu napětí a destabilizaci společnosti, viz Německo, Belgie, Švédsko, Velká Británie a další. Vzpomeňte si na případ, kdy migrant v Německu pobodal učitelku a malé dítě, ale těch případů je strašně moc. Je důležité si uvědomit, že bezpečnost našich občanů musí být na prvním místě. Musíme se poučit z chyb našich sousedů a přijmout taková opatření, která zajistí bezpečnost a stabilitu naší země.
Dále si musíme uvědomit, že svoboda slova je základním pilířem demokratické společnosti. Dnes je to pan předseda Tomio Okamura, který čelí vydání k trestnímu stíhání, zítra to může být kdokoliv jiný, kdo vyjádří nesouhlas s vládní politikou.
Víte, v listopadu roku 1989 jsem se radoval, že bude konečně lépe. Poslední roky to ale u nás vypadá tak, že se vracíme do stejného hnoje. Děkuji za pozornost. (Potlesk poslanců hnutí SPD.)

