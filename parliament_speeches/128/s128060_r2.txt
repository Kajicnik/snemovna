File: s128060.htm
Anchor: r2
Date: 28. schůze, 11. února 2025
Speaker: Poslankyně Jana Hanzlíková

Speech:
Poslankyně Jana Hanzlíková:: Děkuji za slovo, pane předsedající. Vážené kolegyně, vážení kolegové, já vzhledem k tomu času, v kterém se teď nacházíme, tak svůj příspěvek, který byl poměrně dlouhý, zkrátím nebo ho téměř vůbec nevyužiju a pokusím se z něj vytáhnout jenom ty nejdůležitější body.
Už při prvním čtení jsem tady poukazovala na to, že v návrhu byla spousta dobrých věcí, které určitě rádi podpoříme, ale upozorňovala jsem na dva důležité nedostatky, a to bylo nezařazení sociálního pedagoga do toho zákona a potom vlastně zrušení podpůrného opatření další pedagogický pracovník, konkrétně mi jde o dalšího pedagoga. Jsem ráda, že tyto problémové věci jsou řešeny pozměňovacími návrhy, takže bude šance vlastně tohle napravit a nějakým způsobem do toho návrhu dostat.
Ale co mě mrzí velmi a s čím tedy zásadně nesouhlasím, to je pozměňovací návrh, který mění způsob financování nepedagogických pracovníků. Ono to tady zaznívalo. Já k tomu nechci dlouze mluvit, jenom musím říct, že toto je opravdu závažná systémová změna. A když si vezmu, že to je změna, kterou vlastně děláte ve školství, takže se to týká dětí, tak mně přijde opravdu velmi zvláštní použít pro to pozměňovací návrh, protože víme, že to neprojde takovým tím klasickým procesem připomínkování toho, že odborné platformy a všichni aktéři, kterých se to vlastně velmi dotkne, ta změna v praxi, nemají možnost to prokonzultovat, zeptat se na všechny otázky, protože vždycky tyto změny vyvolají opravdu desítky a desítky otázek. A já jsem byla svědkem kulatých stolů, kde jsme se toho dotkli, i když to téma bylo trochu jiné, ale samozřejmě tohle je tak důležité, že učitelé, zřizovatelé, odborné platformy, všichni to vlastně řeší. Slyšela jsem spoustu názorů ředitelů, kteří opravdu praktickými příklady ukázali, jak nepedagogičtí pracovníci jsou součástí té školy, že pokud by mělo fungovat nějaké jenom nakupování služeb, tak opravdu to bude mít velký dopad na jejich pracovní náplň, která je propojena s fungováním školy. Takže tady s tím opravdu máme velký problém a mrzí mě, že tímhle způsobem to tam bylo zařazeno.
Ale jinak teď tedy k sociálnímu pedagogovi. Těch návrhů tam je více. Pro mě třeba jsou návrhy koaličních poslanců takové kompromisní návrhy a chtěla bych moc poprosit, abyste se ještě zamysleli nad podporou mého pozměňovacího návrhu, který vlastně zavádí pozici sociálního pedagoga jako součást školního poradenského pracoviště, a to s tím, že to dává možnost řediteli v podstatě zvážit na základě problémů, které škola má, a těch největších třeba problémů, které potřebuje ten ředitel tam řešit, aby si sám zhodnotil, jakého pracovníka, na kolik úvazků a podobně tam potřebuje. Já jsem na téma sociálního pedagoga udělala kulatý stůl a opravdu ty praktické příklady mě přesvědčily k tomu, že teď nemůžeme vůbec polemizovat o tom, že to je nesmírně důležitá pozice pro ty školy. Opravdu to má obrovský pozitivní vliv na řešení problémů, které já si ještě pamatuju v době, kdy vlastně tyto problémy vyplouvaly na povrch, ti ředitelé se snažili najít nějaké opatření, jak by bylo možné je řešit, které v té době nebylo, a teď vidíme, že práce sociálního pedagoga tomu opravdu velmi napomáhá. Takže jedná se o pozměňovací návrh číslo 5870, a chci tedy ještě poprosit o vaše zvážení jeho podpory a určitě se k němu přihlásím pak v podrobné rozpravě.
Další pozměňovací návrh, který jsme tam načetli s paní poslankyní Berkovcovou, se týká podpůrného opatření další učitel a i tady bych vás chtěla velmi poprosit o podporu, protože pokud tam nebude toto opatření, opravdu to zasáhne negativně ty nejvíce zranitelné děti, já jsem tady o nich mluvila už minule. Jsou to opravdu děti s těžkým postižením, kombinovaným, já nevím, s těžkým průběhem autismu a podobně, takže ti opravdu toho dalšího učitele potřebují. Věřím, že tento pozměňovací návrh podpoříte, a ona ho - nebo se k němu přihlásí paní poslankyně Berkovcová. Děkuju za pozornost.

