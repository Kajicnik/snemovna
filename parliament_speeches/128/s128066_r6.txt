File: s128066.htm
Anchor: r6
Date: 28. schůze, 11. února 2025
Speaker: Poslankyně Helena Válková

Speech:
Poslankyně Helena Válková:: Děkuji, protože pro vysvětlení, to je přesně... Teď jsme se dotkli toho neurologického (neuralgického?) bodu. Právě proto, že toho 2. nebo 3. - pro mě to není tak důležité, jestli to bylo 2., nebo 3. - jsme o tom diskutovali a vy jste vůbec nechtěli v podstatě nic změnit, nic přijmout, žádné naše návrhy, my jsme couvali a pak, když jsme si přečetli celou věc, jsme řekli: Takhle už to opravdu nejde, protože to neodpovídá těm doporučením.
Děkuju vám za tu nahrávku, protože právě jeden ze zásadních nedostatků, na který já jsem od začátku - a to už se tedy neříká - opakovaně, k velké nelibosti některých členů této vyšetřovací komise - kteří dokonce mně říkali, že tomu nerozumím, nejsem víceméně policistka a podobně - viděla, že tam bylo chaotické vedení v tom smyslu, že tam bylo... Ne chaotické, možná teď to trošku zjemním, ale minimálně ne úplně optimálně koordinované, protože chyběl jeden velitel zásahu. To, že tam bylo více... Oni dělali maximum, proto říkám, že my nechceme s panem poslancem Maškem nikoho křižovat, ale prostě takováhle akce chtěla jednoznačně kompetentní koordinaci a já tedy tvrdím na tomto místě, že ta tam chyběla. To se táhlo jako červená nit celou tou dobou, kdy jsme... kdy probíhalo to vyšetřování.
Podporuju tedy to - a potvrzuju, co řekl pan poslanec Mašek - my jsme opravdu nedostali kompletní vyšetřovací spis, my jsme ani neměli k dispozici třeba ten dopis operátora - já jsem ho tedy nečetla, já jsem ho četla dodatečně - a přesto jsme ty nedostatky viděli, ty tři zásadní nedostatky, o kterých jistě ještě budeme mluvit. Proto jiný závěr, proto stejná doporučení, protože závěry mají odpovídat doporučení a naopak. Děkuji.

