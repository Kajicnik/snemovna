File: s128100.htm
Anchor: r2
Date: 28. schůze, 11. února 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Dámy a pánové, doufám, že mě všichni posloucháte, když mě nevidíte takhle naživo. Když jsem v roce 1989 se účastnil studentských demonstrací v Teplicích a cinkl jsem těmi klíči, toužil jsem po svobodě, toužil jsem po demokracii, tak by mě a) v životě nenapadlo, že budu poslancem Parlamentu České republiky a b) - ještě více by mě nenapadlo - že budu na půdě Poslanecké sněmovny muset vysvětlovat, co to ta skutečná a nefalšovaná demokracie skutečně je. Toho bych se skutečně nenadál.
Tak jenom tak pro informaci, demokracie - skutečná a nefalšovaná - má tři základní pilíře: moc zákonodárná, výkonná a soudní. Základem je, že tyto pilíře se navzájem neovlivňují. Pomalu, ale jistě se stáváme svědkem toho, že ta moc výkonná a soudní začíná do té zákonodárné zasahovat, a spoustu lidí to nechává naprosto klidnými. Někteří - samozvaní - takzvaní ochránci demokracie tomu dokonce i tleskají a používají stejné postupy, kterých jsme byli svědkem před rokem 1989. Teď tomu najednou tleskáme. Opravdu tomu nerozumím, přijde mi to jako takové kolektivní šílenství.
To, co já bytostně nesnáším od doby, kdy mozek jsem začal používat i k něčemu jinému než jako výplň mozkové dutiny... tak vždycky jsem nesnášel dvojí metr a tohleto je ukázka dvojího metru. Vzpomeňme na volební kampaň koalice SPOLU v několika volbách. Teď ty krásné ponuré plakáty, kde naprosto nesmyslně, bez jakýchkoli souvislostí byl Putin, pak předseda Babiš a předseda Okamura, a teď tam bylo "agenti" a podobně. Teď tam byl naprosto falešně, naprosto bez jakýchkoli argumentů, bez nějakých faktů vyvoláván pocit a byl vyvoláván falešný narativ, že tady nějací čeští politici jsou nějací zlí agenti, kteří si miminka dávají k snídani, k obědu a možná i k večeři, a ten narativ se začal šířit. Byla to naprosto regulérní faleš a pomluva, ale bohužel k té politice to nějakým způsobem patří. Toto bylo v pořádku. Jak to obhajoval pan premiér? Metafora, takže i ty naše volební plakáty tím pádem považujme za metaforu. Jaký je tím pádem rozdíl mezi jejich metaforou a naší metaforou? Je to stále metafora.
Navíc má to být "výzva k násilí", bylo řečeno ve zdůvodnění. Proboha, jaká výzva k násilí? To bylo upozornění na násilí. Navíc násilí, které je zdokumentované, stalo se naprosto běžnou realitou a můžeme se dočíst v klasickém mainstreamu.
Ve Švédsku... Drtivá většina ve Švédsku - střelba je na denním pořádku, výbuchy granátů, nástražných výbušnin - a přiznávají to i švédské policejní oficiální statistiky, mají migrační pozadí a švédská policie to nezvládá. Opravdu patřit k takzvaně vyspělému západu znamená kopírovat všechny jejich chyby a do toho pekla se svést s nimi? No, tak to je ale špatný vzor a myslím si, že bychom si měli najít svoji vlastní cestu.
V Německu... Německo, naprosto aktuální titulek, který vyšel na CNN Prima News, já budu citovat: "Islámský terorismus vyhrál, bědují v Německu a ruší karnevalové průvody. Nebyly by bezpečné." To je také nějaký xenofobní, rasistický útok, takže CNN jako médium budeme také žalovat? Šíří výzvu k násilí proti islámu, protože islám je ve své podstatě mírumilovný? Prostě je to popisování reálného stavu.
Navíc vycházím i z reálných skutečných svědectví lidí z mého nejbližšího okolí. Máme známou v Německu, žena tam se sama pomalu bojí vyjít na ulici, a to i v nejbližším okolí města Chemnitz. Všude samý utečenec buď v podnapilém, nebo zfetovaném stavu, který na ně pohvizduje, občas po ní hodí slinou a tak dále, protože pro ně je to podřadný... A takhle bych mohl pokračovat. Další zážitek kamaráda, který má na starosti dorostenky basketbalistky, měli turnaj basketbalový dorostenek a přijel do historického centra Frankfurtu nad Mohanem, nádherné historické centrum. Po tom, co vystoupili v centru, okamžitě svým svěřenkyním ti trenéři zakázali jít samy z hotelu. Měly nakázáno zůstat v hotelu, počkat, až přijede ten autobus, ty holky pod dozorem trenérů naběhly do autobusu, který je odvezl do té haly a nazpátek. Proč? Protože na těch ulicích... Ty byly obsazené právě těmito utečenci zase ve zfetovaném a agresivním stavu a trenéři za ty holky měli zodpovědnost, tak se pro ně regulérně báli. To není, prosím vás, žádný science fiction román, to není žádné fake news, to jsou prostě svědectví skutečných, živých lidí, kteří to mohou potvrdit.
Když jsem poslouchal to zdůvodnění, tak jsem se musel i zasmát. Tam byla i jedna citace, že - proboha - "to byl plakát, který slouží k ovlivnění voličů". Prosím vás, vy znáte nějakou volební kampaň, která neovlivňuje voliče? To už to pak asi nebude nějaká kampaň. Už tohleto zdůvodnění ukazuje, jak je to postavené na vodě, a je to neskutečně účelové.
Demokracie je, nebo není. Svoboda projevu buďto je, nebo není. Nic mezitím prostě neexistuje, prostě ne. Je opravdu směšné, když si někdo myslí, že bezpečnost svých občanů uhájí tím, že zakáže a bude trestat upozorňování na nebezpečí, které těm občanům může eventuálně hrozit. Myslím si, že každý, kdo to s demokracií skutečně myslí vážně a nemá ji jenom symbolicky v názvu - ale je to jenom taková laciná vějička a podstata už tam žádná není - tak bude společně se mnou a společně s celým klubem SPD hlasovat proti vydání Tomia Okamury, protože si uvědomte, že kdo seje vítr, sklízí bouři, a že na té druhé straně barikády velice rychle a velice brzo můžete být i vy! Děkuji. (Potlesk poslanců hnutí SPD.)

