File: s128070.htm
Anchor: r10
Date: 28. schůze, 11. února 2025
Speaker: Poslanec Patrik Nacher

Speech:
Poslanec Patrik Nacher:: Děkuji, pane místopředsedo. Upřímně, já jsem se v této debatě nechtěl hlásit, ale musím, mě k tomu vyprovokovali kolegové. Tohleto je docela závažná záležitost. Připomenu, že jsme půl roku volali po vyšetřovací komisi, vy jste se pak rozhodli až ex post. Nevím, co byl ten důvod, že jste na to nereagovali hned, ale s tím zpožděním.
Ale tady mi od některých kolegů chybí určitá pokora. Já bych vám nabídl zrcadlo, zkuste si představit, že to bylo opačně. Já si pamatuju, jak tady byla vyšetřovací komise na úhyn ryb a co vy jste jako opozice tady říkali, dělali. Teďka moji kolegové se tady vyjadřovali střídmě, kolegové, co byli v té vyšetřovací komisi, nám na klubu neřekli nic, vůbec. Mě až někdy Helena Válková s tím iritovala, že v každé druhé větě řekne, že vlastně nemůže nic říct. Tady naopak od vás slyším pojmy, jako je podraz, otočka, vypočítavost a podobně, takže jenom bych řekl, že jste si trochu popletli role. Jestli by tady někdo měl být v tom jazyku trochu drsnější, tak je to opozice, která vás kontroluje, a ne koalice. Vy nás tady mistrujete, jakkoliv - když si vezmete stenozáznam - všichni moji kolegové fakt vystupovali velmi střídmě, přímo úměrně, v souvislosti, k závažnosti této věci. Tak vás poprosím, tak se uklidněte, protože kdybychom se chovali v opozici, jako vy jste se chovali v minulém volebním období, tak to by byl fakt jiný fičák. Tak poprosím, abyste ten slovník umírnili. Děkuju. ***
