File: s128034.htm
Anchor: r8
Date: 28. schůze, 11. února 2025
Speaker: Poslankyně Zuzana Ožanová

Speech:
Poslankyně Zuzana Ožanová:: Dobrý den. Vážený pane místopředsedo, vážení ministři, kolegyně, kolegové, já vás tady opakovaně obtěžuji se zařazením jednoho bodu. Bod jsem nazvala Ochrana dětí - sliby versus realita. Vážený pane místopředsedo, já jsem vám to tam i napsala, aby se to lépe poznamenalo.
Tady ve Sněmovně se zabýváme ochranou dětí. Například je zde ve Sněmovně zákon, který nám říká, že se nesmí používat mezi výchovnými prostředky fyzické tresty. Mimo jiné jsme taky zakázali uvazování psů u boudy, ale staráme se skutečně o naše děti? Podle mě ne. Já vám řeknu proč.
V roce 2022 novináři a především policisté přišli na to, že u nás dochází ve své podstatě k obchodování s dětmi. Tehdy především zástupci koalice slibovali, jak se přijme nějaká legislativa, která toto omezí. Vážení kolegové, kolegyně, nestalo se nic. Já vás tedy vrátím trošku do historie. 1. 6. 2022 na Seznam Zprávy článek zněl: "Operace Španěl: V Praze se prodávají děti vyrobené na zakázku. Policie vyšetřuje byznys s novorozenci, který podle ní organizuje skupina kolem kliniky z Charkova. Jako základnu si pro něj vybrala Prahu. I proto, že v Česku jsou děravé zákony o náhradním mateřství." ***
