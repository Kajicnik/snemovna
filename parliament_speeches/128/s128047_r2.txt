File: s128047.htm
Anchor: r2
Date: 28. schůze, 11. února 2025
Speaker: Poslanec Šimon Heller

Speech:
Poslanec Šimon Heller:: Vážené dámy, vážení pánové, nastala tady taková specifická situace, že budeme hlasovat o o tom, zda hlídačkovné zavedeme, či ho nezavedeme, přitom 103 poslanců této Sněmovny, absolutní většina, řekla, že ho chce. Já to samozřejmě respektuji. Je to nějaké nastavení pravidel, nastavení zákonů, které tady máme, ale je to takový dobrý studijní materiál pro naše studenty na středních i základních školách, jak je důležitá legislativa, která nastavuje proces schvalování zákonů.
Dovolte mi krátce okomentovat hlídačkovné, které jsem navrhl s kolegyní poslankyní Bělohlávkovou. Jedná se o konkrétní pomoc rodinám studujících rodičů. Nejedná se o sociální dávku, rozlišujme to. Jedná se o prorodinnou dávku, kde podporujeme rozhodnutí dnešních mladých lidí s vědomím toho, kolik se nám rodí dětí. Podporujeme je a říkáme jim nejenom to, že si toho vážíme morálně, ale že je chceme podpořit i finančně. Uvědomme si, že daleko větší finanční ztrátou, pokud se bavíme o financích, je to, že nám primárně mladé maminky přerušují studia, že nám mladé maminky ukončují studia anebo že dochází k umělému přerušení těhotenství. To se bavím pouze o ekonomických aspektech.
Já jsem byl na projednávání školského výboru v Senátu a děkuji za profesionální atmosféru a za korektní debatu. Senátorům jsem říkal, že mají možnost opravit nedokonalosti, které tam jsou. Ono těch nedokonalostí historicky v tom zákoně je daleko víc, protože pokud se bavíme o možném zneužívání třeba v prvním ročníku, to znamená, že by někdo mohl záměrně nastupovat na vysokou školu ve chvíli, kdy maminka je těhotná, aby dosáhl na nějaké peníze, tak to už dneska možné je v rámci sociálního stipendia. Předložil jsem řadu návrhů Senátu, které by to ještě zpřísnily, že bychom to posunuli na druhý ročník, že bychom vyřadili... Tam uznávám, že v tom pozměňovacím návrhu je chyba, která se týká opakované žádosti, to znamená, aby maminka nebo tatínek nemohli žádat na více školách na jedno miminko. Senát to mohl opravit, ale rozhodl se, že to neopraví, rozhodl se, že nám to pošle zpátky do Sněmovny s tím, že hlídačkovné kompletně vyřadí.
Velmi častý argument, který zazníval v té debatě, se týkal toho, že to má převzít MPSV. Pevně věřím, že ať už kamkoliv dostaneme hlídačkovné, že se ho podaří co nejdříve prosadit, ale zdůrazňuji tady jednu věc. Obávám se a můj názor je, že senátoři se zachovali špatně a uvěřili holubovi na střeše, uvěřili slibu, zákonu, který je v procesu schvalování, místo toho, aby konkrétně podpořili mladé rodiny, konkrétně podpořili mladé maminky a tatínky, kteří jsou dneska v té situaci a kteří bedlivě sledují, co se tady dnes odehrává.
Za chviličku rozhodnete, zda podpoříte hlídačkovné ve smyslu sněmovní verze, nebo se rozhodnete hlídačkovné nepodpořit v tomto zákonu dle senátní verze. Já vám za sebe můžu slíbit, že pokud návrh hlídačkovného neprojde, budu tady opakovaně stát a budu podporovat a hledat maximální spojence k tomu, abychom českým rodinám, českým maminkám a tatínkům, dokázali pomoci. Děkuji.

