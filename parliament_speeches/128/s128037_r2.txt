File: s128037.htm
Anchor: r2
Date: 28. schůze, 11. února 2025
Speaker: Poslanec Petr Sadovský

Speech:
Poslanec Petr Sadovský:: Děkuji, pane předsedající. Paní ministryně, pane ministře, kolegyně, kolegové, přicházím a navrhuji zařadit do programu jednání Poslanecké sněmovny bod týkající se nedávného rozhodnutí ministra vnitra pana Víta Rakušana sdílet dílo italského mistra nebo umělce Eduarda Castalda v rámci Mezinárodního dne obětí holocaustu. Chtěl jsem se ho samozřejmě zeptat na interpelacích, ale pan ministr opět nedorazil, takže jediná možnost, jak toto projednat, je tato. Toto rozhodnutí vyvolalo značnou kritiku a znepokojení, a to ze tří hlavních důvodů.
Za prvé, urážlivost vůči památce obětí holocaustu a jejich potomkům. Sdílení díla italského umělce Eduarda Castalda při příležitosti Mezinárodního dne obětí holocaustu vzbudilo rozhořčení zejména kvůli jeho kontroverzním postojům k Izraeli. Castaldo je znám svými výroky, které přirovnávají stát Izrael k nacistickému režimu, což je vysoce citlivé a urážlivé vůči obětem holocaustu a jeho potomkům. Připomínka holocaustu by měla být věnována uctění památky 6 milionů Židů zavražděných během druhé světové války a měla by být prosta jakýchkoliv politických kontroverzí. Rozhodnutí ministra vnitra sdílet Castaldovo dílo v tomto kontextu vyvolává otázky o jeho uvědomění si historické a emocionální váhy této události.
Za druhé, ohrožení vztahů s Izraelem. Izrael je pro Českou republiku dlouhodobě významným spojencem, s nímž udržujeme silné diplomatické, ekonomické a kulturní vazby. Tento incident může mít negativní dopad na naše bilaterální vztahy. Sdílení díla umělce s antisemitskými a antiizraelskými názory může být vnímáno jako podpora těchto postojů. Spojování připomínky holocaustu s názory, které hanobí Izrael a zlehčují historická fakta, vysílá nebezpečný signál o naší toleranci k extremistickým postojům od ministra vnitra a prvního místopředsedy vlády Rakušana. Je důležité, aby Poslanecká sněmovna zvážila, jakým způsobem chceme tuto situaci řešit, jakým způsobem bychom se měli distancovat od těchto postojů.
Za třetí, výzva k veřejné omluvě ministra Rakušana. Veřejná omluva ministra vnitra Víta Rakušana by byla důležitým krokem k nápravě této situace. Přece jen je pan Rakušan ministr vnitra a první místopředseda vlády České republiky, což si asi vůbec neuvědomuje. Omluva by také vyslala jasný signál, že Česká republika odmítá jakékoliv formy antisemitismu a podporuje historickou pravdu o holocaustu.
Poslanecká sněmovna by měla projednat tento návrh a vyzvat ministra k přijetí odpovědnosti za své rozhodnutí. Tím bychom předešli dalšímu poškozování naší pověsti a vztahu s Izraelem a ukázali, že jsme schopni řešit i složité otázky s respektem k historické pravdě a mezinárodním vztahům. Na základě výše uvedených bodů žádám, aby Poslanecká sněmovna projednala tento návrh a vyzvala pana ministra k veřejné omluvě.

