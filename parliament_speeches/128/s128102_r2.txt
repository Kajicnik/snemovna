File: s128102.htm
Anchor: r2
Date: 28. schůze, 11. února 2025
Speaker: Poslanec Oldřich Černý

Speech:
Poslanec Oldřich Černý:: Děkuji vám za slovo, pane předsedající. Vážené dámy, vážení pánové, jedno z nejzákladnějších práv, které nám jako občanům demokratické společnosti náleží, je právo na svobodu projevu. Toto právo zakotvené v naší ústavě nám umožňuje vyjadřovat naše názory, myšlenky a přesvědčení bez strachu z perzekuce či postihu.
Chci jasně říci, že i když jsou naše názory někdy ostré a ne každý s nimi souhlasí, nemají nikdy v úmyslu šířit nenávist nebo násilí. Naopak, ukazují na rovinu a bez pozlátek tvrdou realitu a nezakrývají ani velmi palčivá témata. Naším cílem je otevřená diskuse o důležitých otázkách, které tvoří a budou vytvářet naši společnost, ke kterým patří především suverenita České republiky, naše národní identita a také v neposlední řadě i jasné postoje k obrovskému nárůstu nelegální migrace, která nám v následujících letech bezprostředně hrozí, a s tím samozřejmě i všechny jevy, které již způsobuje ve státech Evropy, které k tomuto tématu byly v uplynulých letech benevolentní. Jsme přesvědčeni, že je důležité, abychom se těmto tématům věnovali a diskutovali o nich bez strachu, že budeme za naše názory potrestáni.
Svoboda slova představuje velmi významný nástroj ochrany proti totalitním režimům a autoritářským vládám. Když jsou totiž lidé schopni mluvit svobodně, mohou beztrestně kritizovat vládu a upozorňovat na její chyby, což pomáhá udržet vládní moc v rovnováze. V zemích, kde je svoboda slova potlačena, se často potlačují i ostatní základní lidská práva a jejich občané jsou vystaveni cenzuře, perzekucím a utlačování jejich osobní svobody. Takové režimy se často snaží umlčet všemi prostředky nesouhlas a zastavit i tu nejmenší formu kritiky, což může vést k izolaci společnosti, ztrátě schopnosti vyjadřovat se svobodně a otevřeně, a tím navozují ve společnosti především strach jejich občanů projevit jakýkoliv nesouhlasný názor.
Předem než vám poděkuji za pozornost, vezměte na zvážení vaše rozhodnutí ve věci vydání našeho předsedy Tomia Okamury k trestnímu stíhání. Za celý klub SPD jsme jasně všichni jednotně proti jeho vydání. Děkuji za pozornost. (Potlesk poslanců hnutí SPD.)

