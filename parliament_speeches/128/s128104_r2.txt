File: s128104.htm
Anchor: r2
Date: 28. schůze, 11. února 2025
Speaker: Poslanec Pavel Svoboda

Speech:
Poslanec Pavel Svoboda:: Děkuju za slovo, pane předsedající. Dovolte mi stručně zareagovat na některé předchozí příspěvky, říci svůj postřeh z mandátového a imunitního výboru a na závěr přednést stanovisko klubu TOP 09. (Odmlka. Dívá se vlevo a následuje smích. Smích v sále. Předsedající: Prosím, pane poslanče.)
Mě zaujaly zejména některé příspěvky kolegů z SPD, konkrétně kolega Zdeněk Kettner, prostřednictvím vás, pane předsedající. Já vlastně jeho příspěvek podepisuju. Já souhlasím s věcmi, kterých se obávají občané téhle země, občané Evropy. Samozřejmě, že migrace je velké téma, ale prosím, nemůžeme to hrát do toho extrému, že budeme plni předsudků a budeme se všichni bát kohokoliv, kdo má jinou barvu pleti, a hrát to v mediální politické kampani. Já s tím prostě hluboce nesouhlasím a skutečně ta kampaň, kterou jsem viděl například na Václavském náměstí, za mě byla za hranou politické kultury, byla prostě nepřijatelná, byla fuj. Omlouvám se, to je můj subjektivní dojem.
Potom jsem bedlivě poslouchal například paní profesorku Válkovou, to je moje - paní předsedkyni mandátového a imunitního výboru - druhá poznámka. Jsem si vědom toho, že jste právnička a tak dále, ale prosím, přece nemůžeme rozhodnutí o vydání nebo nevydání stavět na tom, zdali se vy jako právnička domníváte, že to nakonec soud shodí. To přece není argument. Mandátový a imunitní výbor by mohl být klidně složen z deseti učitelek, hasičů, policistů, z běžných profesí. To není soud a tam nemají být jenom právníci. Tam jsou prostě vybraní členové Poslanecké sněmovny. O tom jsem bytostně přesvědčen, tohle nemá být argument.
Do třetice, ano, měl jsem po jednání mandátového a imunitního výboru své pochybnosti, měl jsem to sám v sobě, řekněme, fifty - fifty. Řeknu hned z jakých důvodů. Přestože je mandátový a imunitní výbor neveřejný, my nemůžeme hovořit o těch detailech, které (se) tam projednávají, tak jsem si vědom nebezpečí, že v případě vydání předsedy SPD nám tady hrozí, že se trestní oznámení budou podávat účelově a jako součást politického boje. To bych si opravdu nepřál - a velmi to zdůrazňuji - a i s vědomím toho, že je to extrémně nebezpečné pro budoucnost téhle země, budu hlasovat pro vydání, protože my prostě nejsme soud, má to rozhodnout soud, jak řekl kolega Pavel Staněk před chvílí - také by se mi to líbilo, kdyby tady zaznělo "neodvolám a vydejte mě" - a z těchto důvodů si myslím, že máme pana kolegu Okamuru vydat.
Tímto tlumočím stanovisko klubu TOP 09, že budeme hlasovat pro vydání Tomia Okamury a vyhovění žádosti policie o jeho vydání. Děkuju za pozornost.

