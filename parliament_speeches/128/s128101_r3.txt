File: s128101.htm
Anchor: r3
Date: 28. schůze, 11. února 2025
Speaker: Poslankyně Vladimíra Lesenská

Speech:
Poslankyně Vladimíra Lesenská:: Vážený pane předsedající, děkuji za slovo. Vážené kolegyně, kolegové, pane ministře, dnes předstupuji před tuto Sněmovnu, abych vyjádřila velké znepokojení před narůstajícími tendencemi cenzurovat politické názory a kriminalizovat legitimní opoziční činnost, a to zejména vůči našemu hnutí a jeho předsedovi panu Tomiu Okamurovi.
Nedávno jsme... Byli jsme svědky a jsme svědky, že policie požádala o vydání pana Okamury k trestnímu stíhání v souvislosti s naší předvolební kampaní. Tato kampaň upozorňovala na rizika spojená s neřízenou migrací a byla reakcí na aktuální politické dění. Někteří kritici ji označili za kontroverzní, avšak je třeba zdůraznit, že šlo o využití svobody projevu, která je základním pilířem demokratické společnosti.
Svoboda projevu je zakotvena v naší ústavě a v Listině základních práv a svobod. Cenzura a snahy o umlčení opozičních hlasů jsou nepřijatelné a vedou k erozi demokratických hodnot, na kterých naše republika stojí. Alespoň doufám. Je alarmující, že v naší zemi dochází k blokování webů, k omezování názorů na sociálních sítích pod záminkou boje proti dezinformacím. Takové kroky připomínají praktiky totalitních režimů, proti kterým jsme v minulosti společně bojovali a cinkali klíči. Kriminalizace politických názorů a snaha o diskreditaci opozice jsou nebezpečným precedentem. Dnes je terčem náš předseda, zítra to může být kdokoliv z nás. Musíme se postavit proti těmto snahám a hájit právo na svobodné vyjadřování názorů, i když s nimi zrovna vždy nemusím souhlasit.
Vyzývám proto všechny demokraticky smýšlející poslance, aby se postavili proti těmto tendencím, hájili svobodu projevu a zajistili, že naše politická scéna zůstane pluralitní a otevřená různým názorům. Nesmíme dopustit, aby se cenzura a kriminalizace politických oponentů staly normou v naší společnosti. Děkuji za pozornost. Stejně jako já budu hlasovat proti vydání našeho pana předsedy, žádám o totéž i vás. Děkuju. (Potlesk poslanců hnutí SPD.)

