File: s128051.htm
Anchor: r4
Date: 28. schůze, 11. února 2025
Speaker: Poslanec Jiří Havránek

Speech:
Poslanec Jiří Havránek:: Já vám děkuji za slovo, vážený pane místopředsedo. Kolegyně, kolegové, vážený pane zastupující ministerský předkladateli Baxo, já si dovolím na úvod jenom poopravit ctěného pana zpravodaje Volného, protože ten můj pozměňovací návrh nebyl nijak hodnocen výborem rozpočtovým, protože nebyl načten vlastně na rozpočtový výbor. Nicméně přesto jsem zde předstoupil z toho důvodu, že bych právě tento pozměňovací návrh, který je pod číslem 6031, rád představil, o co v něm běží. Jen si tedy rychle otevřu podrobný předpis.
Je to vlastně pozměňovací návrh, který vznikl ve spolupráci s Ministerstvem financí, a proto opravdu technicky dolaďuje některé prvky jakožto v části daňového řádu. Věcné změny, kdy postup vzniku zástavního práva, kdy dochází tedy k nezbytným opravám změn přijatých při projednávání návrhu zákona na vládě, a to z iniciativy Čuzaku - ČÚZK, kdy vznik zástavního práva u nemovitostí evidovaných v katastru dnem vykonatelnosti rozhodnutí správce daňového řízení odpovídá obecné úpravě občanského zákoníku i záměrům sledovaným právě tímto úřadem.
Dále dochází k odstranění nadbytečného dvojfázového procesu vzniku zástavního práva. Také dochází k opětovnému dořešení postupu v případě zástav evidovaných v jiných registrech, než je katastr nemovitostí.
Co se týče ještě té další úpravy, v této části dochází k prominutí penále, kdy dochází k doplnění možnosti prominout penále až do 100 procent z důvodů zohledněných z předchozího trestu v trestním řízení v téže věci.
Co se týče nějakých dalších formálních změn, dochází k vypuštění nadbytečné věty v úpravě vztahu ke správnímu soudnictví v důsledku sladění s mezitímním vývojem obecné úpravy soudního řádu správního.
Přesunul bych se k další části, a to je zákon o podporovaných zdrojích energie. Zde dochází ke sladění s vývojem textu zákona, který bude měněn sněmovním tiskem číslo 656. Určitě víte, o který se jedná a který nás zde čeká jakožto senátní vratka, ve znění pozměňovacích návrhů přijatých v Poslanecké sněmovně a iniciovaných gesčním rezortem Ministerstvem průmyslu a obchodu. Fakticky se jedná pouze o formální změnu, která nemění věcné řešení schváleného vládou, tedy převod na Státní energetickou inspekci stávající kompetence orgánů Celní správy České republiky kontrolovat splnění povinnosti zajistit minimální množství biometanu v dopravě a povinnosti zajistit v dopravě minimální množství elektřiny vyrobené z obnovitelných zdrojů energie, popřípadě sankcionovat neplní těchto povinností.
Dále dochází k úpravě v oblasti trestního řádu, kdy dochází k zajištění kontinuity exekučního titulu v případě, že je vymáhaný peněžitý trest následně nahrazen souhrnným nebo společným trestem.
Co se týče zákona o návykových látkách, v části Mák a konopí dochází k zahrnutí návrhu Ministerstva zemědělství na zjednodušení administrativy výkaznictví ohledně pěstování máku a konopí. Návrh souvisí s převodem kompetence ke kontrole z orgánů Celní správy České republiky na rezort Ministerstva zemědělství, který je již v celnickém balíčku obsažen.
U části psychomodulační a nové psychoaktivní látky dochází k nezbytné reakci na v mezidobí přijatý zákon č. 321/2024 Sb. Dochází k precizaci úpravy problematiky dovozu a vývozu a odnětí, respektive zadržení psychomodulačních a nových psychoaktivních látek, a to primárně tam, kde k zadržení dojde orgánem Celní správy. V navazujících formálních a terminologických opravách této části v důsledku přijetí zmiňovaného zákona č. 321/2024 Sb. dochází k úpravě zákona o ochraně zdraví před škodlivými účinky návykových látek a také zákona o správních poplatcích. Změny této části byly odsouhlaseny Ministerstvem zdravotnictví.
V poslední upravované části, zákon o pohonných hmotách, dochází k doplnění pravidla, podle něhož Celní úřad sám zjišťuje splnění podmínky bezdlužnosti namísto subjektu v případě registrace distributora pohonných hmot.
A úplně poslední úprava, zákon o provádění mezinárodních sankcí - dílčí technické zpřesnění, kdy dochází k úpravě definice majetků, na které se vztahují sankce, dělená správa, postup v případě změny rozhodnutí Rady bezpečnosti OSN, na jehož základě bylo vydáno opatření obecné povahy podle uvedeného zákona.
Toť vše shrnutí těch změn, které se tedy naleznou ve mnou zmiňovaném sněmovním dokumentu 6031, ke kterému se samozřejmě následně v další části rozpravy přihlásím. Moc děkuji za vaši pozornost.

