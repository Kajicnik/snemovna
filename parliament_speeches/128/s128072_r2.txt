File: s128072.htm
Anchor: r2
Date: 28. schůze, 11. února 2025
Speaker: Poslanec Vladimír Zlínský

Speech:
Poslanec Vladimír Zlínský:: Vážený pane předsedající, děkuji za slovo. Já bych chtěl poděkovat paní poslankyni Kocmanové, že toto téma otevřela, mimořádně důležité. Mimo jiné, já jsem na tohle téma měl taky seminář, kde jsme se snažili právě zabývat spíše tím, co způsobuje to, že psychické zdraví naší mládeže a našich dětí jakýmsi způsobem se zhoršuje, zhoršuje se množství úzkostí, depresí a jiných stavů, jak tady zmínila, sebepoškozování a případně ta šikana. My bychom se měli vážně zamyslet samozřejmě nad tím, že máme nedostatek péče, ale my bychom se hlavně měli zamyslet nad tím, co způsobuje tyto stavy, a přesně to identifikovat. Já samozřejmě nejsem na to odborník a když jsem si vyhledával k tomu materiály, tak každý odborník nebo ty skupiny odborníků na to mají rozdílné názory, nicméně si dovolím tady tvrdit nebo přijít s hypotézou, že největší nebezpečí představují tři jezdci digitální apokalypsy, to znamená hraní počítačových her s tvorbou závislostí, dlouhodobé používání sociálních sítí - přeladění mozkové činnosti dětí jenom tím, že sledují krátká, bezobsažná a hloupá videa - a bylo to tady zmíněno panem poslancem Žáčkem, a to je sledování pornografie, případně drastické, už mladými dětmi od raného dětství. Tak co to, panebože, může udělat s jejich mozky, když takoví tři jezdci digitální apokalypsy jim likvidují mozky? Já bych byl rád, kdybychom se nad tím skutečně vážně zamýšleli a tuto nesmírně vážnou problematiku řešili, protože pokud nebudeme mít zdravé děti, budou nemocné, tak budou neproduktivní a naše společnost bude na to v budoucnu významným způsobem doplácet. Děkuji za pozornost.

