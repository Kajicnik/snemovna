File: s128071.htm
Anchor: r4
Date: 28. schůze, 11. února 2025
Speaker: Poslanec Pavel Žáček

Speech:
Poslanec Pavel Žáček:: Ještě jednou děkuju. Já bych jenom ujistil ctěnou Sněmovnu, že jsme postupovali jako Sněmovna naprosto správně. Nejdříve jsme to několikrát projednávali velmi otevřeně, byly tam všechny televizní štáby českých televizí na výboru. Myslím si, že jsme to dělali velmi citlivě. Bylo to v průběhu toho trestního řízení, které vedla policie.
Tím, že jsme na půdu toho výboru, kam to tehdy patřilo, pozvali i státní zástupkyni, tak nám tam byla schopná sdělit některé informace, které - a teďka jsem si to právě ověřoval u pana zpravodaje komise - dokonce nejsou v té zprávě. Paní státní zástupkyně nám tam říkala některé podrobnosti právě k profilu pachatele, dokonce nám tam citovala ze dvou posudků psychologických, psychiatrických, kde jsme se dozvěděli opravdu podrobné, překvapivé věci.
Ta jeho radikalizace byla osobní, byla velmi intimní, on to nikde nesděloval, nikdo o tom nevěděl, dalo se to zjistit z rozboru právě těch různých webů, na které chodil. Ty weby byly dokonce nějaké brutálně sadisticko-sexuálního charakteru, v té samé fázi nakupoval ty zbraně. Poslední informace, která by mě také zajímala a my jsme ten mandát té komisi nedali, bylo jeho připojování se z toho čtvrtého patra, z té toalety na Filozofické fakultě těsně před tím, než zahájil ten svůj smrtelný útok, kdy vyhledával údajně stokrát, možná víckrát na webu, jestli už hoří ten jeho rodný dům.
Čili toto jsou věci, které jsme se nedozvěděli, ale kdo by chtěl, tak to je zaneseno, je to na webu Poslanecké sněmovny, na webu výboru, protože ty informace podrobnější jsme dostali. Tím, že se komise nedostala k tomu trestnímu spisu, tak je vlastně k dispozici neměla, přestože jsou veřejně dostupné. Aspoň jejich části.

