File: s128068.htm
Anchor: r10
Date: 28. schůze, 11. února 2025
Speaker: Poslankyně Helena Válková

Speech:
Poslankyně Helena Válková:: Za prvé jsem chtěla poděkovat panu předsedovi bezpečnostního výboru Pavlu Žáčkovi, protože si myslím... Teď ho utvrdím v tom, že příště nechť to naformuluje, že je třeba - doufejme, že žádné příště nebude v takových tragických souvislostech - vyžádat anebo mít k dispozici pro tu, případnou novou někdy k jiné události, vyšetřovací komisi celý vyšetřovací spis.
Protože stanovisko státního zastupitelství, milý pane kolego, pane doktore Haasi, vaším prostřednictvím, pane místopředsedo, není pro nás závazné. Jednací řád je v tom daleko jednoznačnější. Já si osobně myslím, že jde o špatný výklad, který ovšem, jak jsem říkala také v minulosti, nám zabránil v přístupu, takže to rozhodně není chybou vyšetřovací komise, že ten vyšetřovací spis neměla.
Ale opakovaně - a může tady být buď potvrzení, nebo vyvrácení toho, co tady řeknu, ze strany také členky, paní poslankyně Kocmanové - jsme třeba my dvě litovaly, že jsme se nemohly podívat na ten jeho vývoj, na jeho rodinné poměry, protože pak by naše doporučení z hlediska prevence - protože teď už se nedá nic. My nehledáme viníka, my hledáme hlavně opatření a doporučení do budoucna, aby se to neopakovalo, aby se minimalizovaly důsledky - by mohla být daleko konkrétnější, jednoznačnější a směřovat třeba ve vztahu k prostředí, ve kterém vyrůstal, aby si uvědomili rodiče, jakým způsobem se mají o děti starat, že někdy nestačí jenom materiální - to tam tak nějak prosvítalo - ale citový chlad může vést k tomu, že se potom to dítě začne vyvíjet jiným směrem, než by se mělo vyvíjet, ale tyto naše domněnky jsme neměly možnost si potvrdit. Já jsem toho litovala a vnímala jsem, že toho lituje i paní kolegyně, ale nebyla to chyba vyšetřovací komise, to souhlasím s kolegou.

