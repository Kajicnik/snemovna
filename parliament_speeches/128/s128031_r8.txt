File: s128031.htm
Anchor: r8
Date: 28. schůze, 11. února 2025
Speaker: Poslanec David Pražák

Speech:
Poslanec David Pražák:: Dobrý večer v tuto chvíli už. Kolegyně, kolegové, paní ministryně, pane ministře, vážené dámy a pánové, já bych chtěl zařadit bod, který bych nazval, bod by se jmenoval Sebereflexe a výzva vládních stran k vyvození odpovědnosti v kauze hejtmana Půty. Dnes stojím před vámi, abych se vyjádřil a navrhl bod dnešního jednání Poslanecké sněmovny, protože jak všichni víte, minulý týden ve středu jsme všichni sledovali rozhodnutí soudu v korupční kauze hejtmana Půty u nás v Libereckém kraji. Soud uznal hejtmana vinným, ať vzhledem k odvolání zatím nepravomocným. Podotýkám, že vinnými byly uznány i další osoby v této kauze, to znamená, že ta korupce prostě byla v této kauze prokázána a není možné ji zlehčovat. Člověk by si řekl: Tak a teď automaticky sám odstoupí, vzhledem k tomu, že se odvolal, se bude hájit a do té doby nebude ve vedení kraje ani v jiné podobné pozici řídit kraj, notabene když kraj hospodaří s 15 miliardovým rozpočtem. Slyšíte dobře, s 15 miliardami, a kraj vede osoba nepravomocně uznaná (vinnou) z korupce a zneužití pravomoci. Místo toho slyšíme bagatelizaci, snahu o zlehčení - a nejde o to, v jaké výši byl úplatek, ale politik v takové pozici s takovou mocí a pravomocí si prostě nemůže dovolit takto jednat. Dokonce soud řekl, že si firmy vodily pana hejtmana na provázku, a já se ptám, co když to dělají dodnes? Kde máme tu jistotu, že už to dávno takto není?
V celé kauze vlastně hrálo roli to, že byl někdo pojmenován "nejvyšším", ale neprokázalo se, že to byl právě pan hejtman Půta. Tak já začnu s argumentací a zdůvodněním navrženého bodu u nejvyšších v této ctěné Sněmovně, tady u nás. Bohužel tady není přítomen, ale začal bych u pana premiéra Fialy, který má na sítích video, kde hlásá, že sebereflexe je důležitá u každého, ale u politika je naprosto zásadní. Bohužel ani po tiskovce minulý týden to na dotazy novinářů v této kauze nedokázal prezentovat stejně a spíš se odpovědi na otázky, zda má hejtman Půta odstoupit, vyhýbal. Pokračovat mohu dál s další nejvyšší, a to předsedkyní Sněmovny Markétou Pekarovou Adamovou, která také na sítích psala, cituji: "ANO je novodobým symbolem korupce bez špetky sebereflexe. Kdyby oni rezignovali na své funkce za kontakt s obžalovaným, mohli by rovnou rozpustit svůj poslanecký klub.". Tak co, paní předsedkyně? Stále to platí? Jak se k tomu postavíte, když jste před pár dny ještě opěvovala buňku TOP 09 v Libereckém kraji, která teďka v tuto chvíli sedí pravděpodobně při jednání koalice a je v koalici se Starosty? Jak je možné, že tenkrát jste hlásala něco a dneska se k tomu stavíte úplně jinak?
Zároveň paní předsedkyně řekla, že průtahy ve vyšetřování jsou důkazem, že si někdo může podmanit vyšetřovací orgán ve svůj prospěch. To jako fakt? Myslíte to vážně? Skoro to samé řekl o víkendu pan kolega Letocha, jestli jste to slyšeli v médiích. Pan ministr Rakušan je ministrem vnitra, ovlivňuje tedy zakázky? Má na to vliv? Je místopředseda vlády? Nebo má podle těchto vyjádření možnost ovlivňovat kauzu i pan premiér Fiala? Jakoukoliv kauzu? Je to neuvěřitelná arogance moci, která se prostě tady rozjela, a nevidíte si ani na špičku nosu.
Pan ministr Rakušan za hnutí STAN také říkal podobné výroky a já je tady jak dokážu nebo budu citovat. Právní stát podle ministra vnitra stojí na tom, že rozhodnutí justice je respektováno, ať se to někomu líbí, nebo ne. Dále říkal, že je potřeba odstřihnout z hnutí STAN všechny, kteří mohli mít vazby na obviněné v korupční kauze - v té chvíli to myslel asi Dozimetr - a uvítal by vyvození politické odpovědnosti. No, škoda, že v tuto chvíli tato vyjádření nedává. Bohužel dneska tady také není, takže bych mu to rád řekl do očí a chtěl bych slyšet jeho názor, vlastně jak to vidí dneska, když před rokem, před dvěma citoval některé tyto výroky a říkal, že je potřeba se od těch lidí odstřihnout, musí vyvodit zodpovědnost a nemůžou v těchto pozicích být. Sebereflexe a postoj zástupců vládní koalice ke kauze korupčního jednání a zneužití pravomoci je v tomto případě nulová a je to hodně, hodně smutné. Dovolte, abych to řekl jasně: nemůžeme přejít mlčením fakt, že soud shledal hejtmana vinným z korupce. Argumentovat tím, že se jedná o úplatek v uvozovkách jen ve výši 30 000 korun, je urážkou pro každého občana této země. U politika, u člověka s takovou mocí a odpovědností, je jakékoliv korupční jednání naprosto nepřijatelné.
Vy, vládní politici, bohužel vás tady v tuto chvíli je málo, byli jste to právě vy, kdo při jakékoliv příležitosti v minulosti útočil na nás a na naše hnutí ANO, aby ihned všichni odstupovali a vyvozovali osobní odpovědnost, a hlásali, že by politici měli mít sebereflexi a u politika by měla platit presumpce viny. Do vynesení rozsudku jsme ctili presumpci neviny, ale po rozhodnutí soudu minulý týden je situace jiná a je zarážející, že se k tomu staví zástupci vládní koalice tak, jak se staví. Dovedete si představit, co by se stalo, kdybychom my udělali to, co udělal pan ministr Rakušan v roce 2022, když si stoupl na tu střechu? No, to už tady celý týden jsme to opakovali. Kdybychom to udělali my a ťukali na hodinky před soudem s panem hejtmanem, který byl minulý týden ve středu, vystoupili před soudním řízením a řekli: Už je čas, víte, co by následovalo? Stáli byste na barikádách, řvali byste o nedemokratech a o tom, že nechceme spravedlivý proces a že nectíme již zmiňovanou presumpci neviny.
Tvrdili jste, že na rozdíl od nás před problémy neutíkáte, nepopíráte je a že je řešíte. Tak se ukažte! Jak je možný takovýto výsledek, kdy všichni napříč politickým spektrem koalice říkáte, že se vás to netýká, že to je kauza jenom hnutí STAN, STAN tvrdí, že to je nějaká marginálie, že to je nepravomocné a tak dále, že nikoho k odstoupení vyzývat nebudete z vašich řad a tak dále. Prostě je to smutné. Je to smutné, že jste se tady dokázali předchozí roky ke všemu vyjadřovat, všechny soudit, a teď, když nezávislý soud nějakým způsobem rozhodl, ač nepravomocně, tak se k tomu stavíte tak, jak se stavíte.
Možná to i chápu, ono je to těžké. V kauzách, kdy jako Dozimetr jste si vzájemně volali šifrovanými telefony, ať už to byl pan ministr Rakušan s panem hejtmanem Půtou, ať už to byl pan Polčák, pan Gazdík a spol. Chápu, že nemůžete vědět, co se bude dít. Loni v dubnu se stalo to, že při jiné korupční kauze v Libereckém kraji byl zabaven mobilní telefon a počítač pana hejtmana Půty, údajně kvůli solární elektrárně v Ralsku, té solární elektrárně, kvůli které pan Polčák zmiňoval, že vlastně komunikoval s panem hejtmanem Půtou, víceméně konzultoval některé věci a následně měli i ty své šifrované telefony. Do dneška nikdo neví, proč policie tu techniku zabavila. Možná se i vy sami bojíte, co bude následovat. Je potřeba to tady zmínit. Myslím si, že se to stává občas zapadlým a hrozně rychle se zapomíná na některé věci, které bychom měli vědět, které tady jsou. ***
