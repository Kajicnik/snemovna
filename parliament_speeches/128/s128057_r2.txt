File: s128057.htm
Anchor: r2
Date: 28. schůze, 11. února 2025
Speaker: Poslanec Matěj Ondřej Havel

Speech:
Poslanec Matěj Ondřej Havel:: Děkuju za slovo, vážený pane místopředsedo. Já jsem nahrál několik pozměňovacích návrhů, které bych nyní tedy stručně charakterizoval či vám představil.
První pozměňovací návrh vedený pod sněmovním dokumentem číslo 6061 se týká maturitních zkoušek a obsahuje změnu, přičemž cizí jazyk může žák zvolit z nabídky stanovené vyhláškou, a zvolí-li si žák zkoušku z cizího jazyka ve společné části, koná z téhož jazyka zkoušku v profilové části, je tudíž nutné, aby byl tento jazyk vyučován v daném oboru vzdělávání, neboť je v kompetenci školy vytvoření zadání a hodnocení písemné práce i ústní zkoušky.
Návrh obsahuje ustanovení, podle kterého je ředitel školy při určování nabídky zkoušek profilové části maturitní zkoušky vázán jen školním vzdělávacím programem, který vždy ale musí vycházet z rámcového vzdělávacího programu, což je koneckonců ze zákona logické. Při konání komplexní profilové práce se zkouška z českého jazyka a literatury a z cizího jazyka konají formou zpracování a obhajoby komplexní profilové práce a hodnocení bude z každého předmětu zvlášť. Nově se tedy navrhuje umožnit řediteli školy nabídnout žákům další způsob konání profilové maturitní zkoušky, a sice zpracováním komplexní profilové práce. Ředitel školy není povinen tuto možnost nabídnout a tato práce, pokud ji nabídne, nahrazuje jednotlivé zkoušky profilové části té maturitní, které tak žák nekoná.
Odpovědnost za zajištění spolupráce se zaměstnavatelem náleží řediteli školy. Při neúspěchu žáka při konání komplexní profilové práce mohou nastat různé situace, proto se samozřejmě stanovuje zmocnění pro vyhlášku. Navrhuje se úprava zmocnění pro vydání prováděcího právního předpisu daná rozšířením standardizovaných zkoušek, kterými bude možné nahradit profilovou nebo její část, zkoušku maturitní zkoušky. Z důvodu rozšíření možnosti nahrazení profilové zkoušky certifikátem, nejen zkoušky z cizího jazyka, jak umožňovalo už současné znění. Možnost nahrazení bude nově u všech standardizovaných zkoušek v kompetenci ředitele školy, a to s ohledem na obsah a výstupy školního vzdělávacího programu. Nově budou mít na vysvědčení o maturitní zkoušce žáci uveden stupeň prospěchu, a ne jenom označení nahrazeno, jak tomu bylo doposud. Důvodem je tedy primárně skutečnost, že dosud mohli být uchazeči o přijetí na vyšší odborné školy nebo vysoké školy diskriminováni touto chybějící informací, neboť samotné slovíčko "nahrazeno" není možné počítat do aritmetického průměru, a pokud žák díky certifikátu prokázal výborné jazykové znalosti, tyto se mu většinou do hodnocení v rámci přijímacího řízení nezapočítávaly.
Pokud žáci v těchto oborech vzdělávání nahrazovali zkoušku jazykovým certifikátem, potřebnou znalost odborného cizího jazyka v rámci maturitní zkoušky neprokázali. Navrhovaným ustanovením se tento nesoulad narovnává. To znamená, že žáci, kteří ve výše uvedených školách nahrazují maturitní zkoušku z cizího jazyka certifikátem, doloží znalost odborného cizího jazyka v rámci ústní zkoušky v profilové části maturitní zkoušky. Dodržování zákonných podmínek bude samozřejmě podléhat České školní inspekci.
Dále se vyjádřím k pozměňovacímu návrhu, který je veden jako sněmovní dokument číslo 6062, a týká se zavedení kombinované výuky. Kombinovanou výuku mohou školy zařadit, pokud se jedná o střední školy, konzervatoře či vyšší odborné školy, nikoliv tedy základní školy. Použití kombinované výuky se omezuje pouze na denní formu vzdělávání. Nejedná se o novou formu vzdělávání, ale pouze o způsob vzdělávání v denní formě. Bude povinností ředitele školy zveřejnit informaci ohledně podmínek a organizace kombinované výuky ve škole, a to před začátkem školního roku. Tento krok je nezbytný k tomu, aby škola prokazatelně informovala zákonné zástupce žáka či zletilého žáka nebo studenta a případně i domov mládeže o všech požadavcích nezbytných pro úspěšnou účast žáka v kombinované výuce. Maximální možný rozsah distančních prvků výuky se navrhuje na 40 procent vyučovacích hodin, prezenční výuka tedy musí činit alespoň 60 procent. Konkrétní rozsah vymezí vyhláška, která musí dodržet zde stanovené pravidlo.
Pokud zákonný zástupce nezletilého žáka anebo zletilý žák či student souhlasí s kombinovanou výukou, ale nemá k dispozici například adekvátní technické vybavení, není možnost zajistit dohled nad žákem nebo nelze zajistit bezpečnost žáka během výuky v domácím prostředí. V takových případech je škola povinna zajistit prostorové a materiální podmínky, které umožní žákovi plnohodnotnou účast na kombinované výuce. Jedná se tedy především o poskytnutí přístupu k potřebnému technickému vybavení, jako jsou počítače, tablety, internetové připojení a tak podobně.
Žákům i studentům se speciálními vzdělávacími potřebami budou v rámci kombinované výuky poskytnuta podpůrná opatření ve stejném rozsahu, jako je tomu při prezenční výuce. To znamená, že se jim poskytnou nezbytné pomůcky, jak jsou zvyklí. Žák nebo student se přestává účastnit kombinované výuky na základě žádosti zákonného zástupce, přičemž k ukončení účasti dojde bez zbytečného odkladu, nejpozději však do tří pracovních dnů ode dne doručení žádosti řediteli školy, pokud se ředitel školy a zákonný zástupce nedohodnou jinak.
Ještě bych zmínil, že i při účasti na kombinované výuce se samozřejmě počítá s tím, že žákovi zůstává právo na školní stravování.
Jako sněmovní dokument číslo 6060 jsem nahrál pozměňovací návrh, který navrhuje zavést takzvanou duální větev praktického vyučování, a zde v jeho rámci jsou doplňována do školského zákona ustanovení popisující základní parametry spolupráce odborných škol s budoucími zaměstnavateli v rámci takzvané školní přípravy.
Nejvýznamnější body návrhu jsou například ověření způsobilosti poskytovatelů poskytovat duální praktické vyučování certifikací od zaměstnavatelských svazů s celostátní působností, tedy podle rozdělení vyplývajících z jejich dohody, upřesněné povinnosti poskytovatele zahrnující například povinnost souladu poskytovaného duálního praktického vyučování s organizací výchovy a vzdělávání ve středních školách, zajistit bezpečnost a ochranu zdraví při práci žáků, informovat školu o výsledcích duálního praktického vyučování žáka, ale také třeba povinnost školy zpracovat školní vzdělávací program už ve spolupráci s poskytovateli duálního praktického vyučování.
Předávání informací o průběhu a výsledcích praktického vyučování by mělo probíhat ve stejném režimu jako v případě dosavadního provádění praktického vyučování na pracovištích firem, tedy podle § 12 vyhlášky 13/2005. V případě uzavírání dohod mezi školou, zákonným zástupcem, respektive zletilým žákem a poskytovatelem duálního vzdělávání, jde o soukromoprávní smlouvu, respektive takzvanou nepojmenovanou smlouvu na základě ustanovení § 1746 občanského zákoníku.
Jako sněmovní dokument číslo 6063 jsem nahrál pozměňovací návrh, který se týká financování školských poradenských zařízení, tedy zase jenom stručně obecně. Navrhovaná právní úprava předpokládá, pokud jde o pedagogickou práci, přechod od financování školských poradenských zařízení na základě krajských normativů k financování na centrální úrovni pomocí celostátních normativů. To umožní stanovit ze strany Ministerstva školství, mládeže a tělovýchovy na základě stejných normativů pro všechna školská poradenská zařízení výši finančních prostředků na pedagogickou práci v nich. ***
