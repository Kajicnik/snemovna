File: s128092.htm
Anchor: r2
Date: 28. schůze, 11. února 2025
Speaker: Poslanec Jaroslav Foldyna

Speech:
Poslanec Jaroslav Foldyna:: Já děkuju za slovo, pane předsedající. Slyšeli jsme poměrně dlouhou, ale pravdivou řeč místopředsedy SPD. Dovolím si to všechno shrnout. Já se domnívám, že je potřeba říct, že stíháním Tomia Okamury je stíhaná svoboda slova v této zemi. Je to precedent, který se teď narodil s touto vládou. Vláda Petra Fialy - vláda občanských demokratů, STAN, TOP 09 a lidovců - akceleruje kriminalizaci myšlení, akceleruje kriminalizaci svobody slova. Je to jednoznačný útok na demokracii a na svobodu slova. Není to jenom útok na Tomia Okamuru, je to jenom nástroj toho, abychom se báli. Podívejte se, oni si vytvořili dva nástroje, korespondenční volby a kriminalizaci. Tím chtějí dosáhnout toho, že zůstanou u moci, a já se domnívám, že to musíme společně odmítnout. Demokracie a svoboda je to, pro co jsme v roce 1989 stáli v ulicích, a nenecháme si to vzít ani Petrem Fialou, ani jeho koalicí. Děkuju. (Potlesk.)

