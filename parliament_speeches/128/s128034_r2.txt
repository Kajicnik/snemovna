File: s128034.htm
Anchor: r2
Date: 28. schůze, 11. února 2025
Speaker: Poslanec Igor Hendrych

Speech:
Poslanec Igor Hendrych:: Děkuji za slovo. Vážený pane místopředsedo, vážení členové vlády, vážené kolegyně, kolegové, já bych se chtěl věnovat problematice, kterou chci následně navrhnout jako bod, a to je Koncepce rozvoje probace a mediace do roku 2030. Je to v návaznosti na odpověď, kterou jsem dostal od pana ministra Pavla Blažka na svou ústní interpelaci, která proběhla někdy v lednu. Já jsem se ho ptal na spoustu problémů, které se té služby týkají, mimo jiné i toho, jak je ta služba na tom s obsazením pozice ředitele či ředitelky, protože od listopadu loňského roku ta pozice není obsazená.
V prosinci proběhlo výběrové řízení, které nedopadlo, přestože údajně tam byli kvalitní uchazeči. Všem to bylo takhle sděleno, že vyhověli, nicméně nikdo nebyl vybrán. To je samozřejmě právo ministra. Další kolo je vypsáno na 24. - nebo tak nějak - února s tím, že mi pan ministr napsal, že nejdříve je možné vlastně tu pozici obsadit až od 1. 3., což je logické. Na druhou stranu se může dost pravděpodobně stát, že se přihlásí uchazeč, který bude muset opustit s řádnou výpovědní lhůtou, která trvá dva měsíce, své původní povolání. To znamená, že je dost možné, že se ta pozice obsadí až od 1. 5. Když to všechno sečteme, je to půl roku, kdy tato velmi důležitá organizace funguje nebo bude fungovat bez svého ředitele či ředitelky, což já tedy považuji za nepříliš dobré.
V podstatě si myslím, že tahleta záležitost měla být řešena trošku větší rychlostí, protože ta organizace se potýká s řadou různých problémů, mimo jiné - jsem to tady zmiňoval několikrát - s nefunkčním systémem, který brzdí práci probačních úředníků, asistentů, s fluktuací, která tady je nevídaná za posledních dvacet let. Souvisí to s nízkými platy probačních úředníků a také s tím, že jsou poměrně přetíženi, protože počet případů na jednoho v podstatě atakuje sto případů za rok, což je stav, který ani ministerstvo nepovažuje zdaleka za optimální. Těch případů je hodně, a proto si myslím, že ten ředitel by tam měl být, nebo ředitelka, v mnohem kratším čase.
Ale meritum mého bodu, který chci zařadit na pořad jednání, je, aby mi pan ministr, nebo abychom tady probrali avizovanou koncepci rozvoje probace a mediace do roku 2035, protože kromě toho, že se v současné době tvoří nebo snad bude tvořit, žádnou podrobnější informaci jsem k tomu nedostal. A mě by samozřejmě zajímalo, a nemyslím si, že by to byl nějak extrémně dlouhý bod, kde bychom se dozvěděli, co je zamýšleno, jestli se skutečně v rámci té koncepce počítá s tím, že v návaznosti na novelu trestního zákoníku bude potřeba více pracovníků Probační a mediační služby, protože už teďka de facto jsou přetíženi, jestli to ta koncepce bude obsahovat, jestli bude obsahovat nějaké další záležitosti, které se budou týkat zamezení v podstatě fluktuace zaměstnanců, jejich odchodů s nějakou jejich větší motivovaností a tak dál.
Takže to jsou věci, které si myslím, že nejsou nějak obsáhlé na to, abychom to tady probrali, nezabralo by to příliš mnoho času. A domnívám se, že je to velmi důležitá problematika, která stojí tak trošku v pozadí politického zájmu dlouhodobě, ale je to dle mého názoru chyba, protože je to v podstatě vazba na vysoký počet lidí ve výkonu trestu, na vysokou recidivu, kterou se nyní snažíme řešit prostřednictvím právě novelizace trestního zákoníku. Ale návaznost na funkční Probační a mediační službu, respektive na probaci a mediaci jako takovou v České republice, je těsná a velmi, velmi důležitá.
Nebudu už dále zdržovat. Jenom panu místopředsedovi zopakuji název bodu, který navrhuji, a ten zní Koncepce rozvoje probace a mediace do roku 2035. A dovolím si ho navrhnout jako první bod po pevně zařazených bodech. Děkuji za pozornost.

