File: s128067.htm
Anchor: r4
Date: 28. schůze, 11. února 2025
Speaker: Poslanec Karel Haas

Speech:
Poslanec Karel Haas:: Já se pokusím udržet naprosto věcnou, apolitickou debatu. Chci zareagovat pouze na tu tolik propíranou otázku lokalizace mobilního telefonu. Prosím vás, lokalizace... nebo žádost Policie České republiky o lokalizaci mobilního telefonu proběhla třikrát. První žádost o lokalizaci proběhla v čase 12.47, zdůrazňuju takhle na minutu přesně, protože ve 12.46 se policisté v Hostouni dostali do rodinného domu, ve kterém nalezli mrtvé tělo, které prohlédli záchranáři, záchranáři konstatovali smrt a z toho mrtvého těla, se kterým se z důvodu trestního řízení, standardního sběru důkazů nemohlo hýbat, tak nebyla v tom okamžiku zřejmá příčina smrti. První žádost 12.47, buňka Hostouň - Běloky - Dobrovíz.
Druhá žádost opakovaná ve 13.20, buňka ta samá: Hostouň - Běloky - Dobrovíz, telefon nemohl být do 14.15 navoláván, protože teprve ve 14.15 složky Policie České republiky, pyrotechnická služba, konstatovala, že envéesko v Hostouni není aktivní a na vrcholu té hromady, toho NVSa ležel mobilní telefon, o kterém v tom okamžiku nikdo nemohl vědět, zda je, či není pachatele. To znamená, toto bylo potvrzeno Policií České republiky ve 14.15.
Ve 14.22 Národní operační centrum navolává telefon Kozáka poté, co tedy bylo zjištěno, že tím neohrozí vyšetřování v Hostouni. Tolik k žádostem. Třetí žádost o lokalizaci následovala devět minut po navolání telefonu Kozáka, to znamená v čase 14.29. Tehdy vyšla ta buňka Pařížská - okolí Dlouhé - Staré, Židovské město. Tolik zcela přesně k žádostem o lokalizaci mobilního telefonu pachatele Kozáka.

