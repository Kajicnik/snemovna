File: s128084.htm
Anchor: r2
Date: 28. schůze, 11. února 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, na základě trestního oznámení Jiřího Pospíšila z vládní TOP 09, tedy z řad vládní koalice, na protiimigrační plakát SPD s nápisem "Stop migračnímu paktu EU" a další větou "Nedostatky ve zdravotnictví nevyřeší chirurgové z dovozu". Jedná se o tento plakát. (Ukazuje materiál.). Tak se tady dnes bude hlasovat o mém vydání či nevydání k trestnímu stíhání, kde mi za tento pravdivý plakát hrozí tři roky vězení.
Dovolte mi, abych dnes nemluvil o sobě, protože už bylo k dané věci řečeno všechno. Myšlenkou, kvůli které tu dnes sedíme, byla kritika špatného rozhodnutí Fialovy vládní koalice, která nehlasovala proti migračnímu paktu EU, a moje varování před doložitelně devastujícími následky neřízené masové a plošné migrace. (Poslanci zvoní mobilní telefon.) Namísto debaty o problému, který vražedně ničí - a to doslova - západní Evropu, tu máme ale debatu o tom, co a jak se smí kritizovat, jak a před čím se smí varovat. Vedeme fakticky debatu o svobodě slova, ne o mně, ale o tom, co a jak se smí říkat, ukazovat a na co a jak se smí upozorňovat. To je to, oč tu dnes běží.
Jsem rád, že tuto debatu můžeme vést, protože svoboda - a nejen svoboda slova - je dnes v západním světě ohrožená stejně jako naše bezpečnost v důsledku masové migrace lidí z kulturně odlišných zemí. Začíná éra ne nepodobná normalizačnímu socialismu. Lidem říkáte, co smí a nesmí říkat, v médiích panuje tvrdá autocenzura a propaganda jedné vyvolené ideologie, protivníci a oponenti jsou dnes dehonestováni, lidé, co otevřou ústa, přicházejí o práci.
Nařizujete lidem, čím smí topit. Majitel hospody si ani ve svém domě nesmí zapálit cigaretu, aby to nepohoršilo ty, kdo k němu ani nechodí. Centrálně se plánuje, kolik kysličníku vypustíme, aniž by to mělo jediný racionální důvod. Prostě chcete to zelené dogma. Nařizujete firmám, jak smí vyrábět, a křivíte zemědělství absurdními dotacemi ad hoc vymyšlenými podle toho, jaká lobbistická skupina v Bruselu vládne. Navzdory přírodě prosazujete nepřirozené, nebiologické svazky a vymýšlí se nová pohlaví. Z pravdy se dělá dezinformace a ze lži se dělá správný postoj. Orwell by zaplakal, jak děsivě se jeho utopické vize naplnily. A kdo se této diktatuře vedené jen a jen prolhanou, ničivou, nesmyslnou ideologií postaví, je podle samozvaných elit dezolát, dezinformátor a bůhvíjaký šváb.
Jak příznačné pro současnou dobu, že do této vybrané společnosti přibyla podle liberálních elit i celá americká vláda včetně prezidenta, a je to americký prezident Donald Trump, který mluví o nutnosti návratu spravedlnosti, nutnosti obnovení svobody slova a potlačení cenzury zejména na sociálních sítích. O nelegálních migrantech Donald Trump ve svém inauguračním projevu před pár týdny řekl, že to jsou zločinci a kriminálníci, a vyjádřil tak názor na nelegální migraci, takže v České republice za Fialovy vlády a za současného stylu práce státního zastupitelství a policejního vyšetřovatele Komárka, který vyšetřuje náš plakát, by měl americký prezident na stole policejní stíhání a také by mu hrozily tři roky vězení jako mně, ale je zase milé, že tu je znovu země, kde pronásledovaní lidé s našimi názory budou moci případně žádat politický azyl, a nepochybuji o tom, že by jim ho prezident Trump s chutí udělil. ***
