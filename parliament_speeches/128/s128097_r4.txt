File: s128097.htm
Anchor: r4
Date: 28. schůze, 11. února 2025
Speaker: Poslanec Jan Síla

Speech:
Poslanec Jan Síla:: Děkuji za slovo, vážený pane předsedající, pane ministře. Dovolte, abych vám taky řekl pár slov k danému tématu slovy ctěného kolegy Nachera: Vy pro posuzování informací nemáte dva metry, vám totiž stačí metr jeden a funguje vám to. Například člen ODS Novotný, starosta Řeporyjí, přál Čechům malou válku, podříznout děti a ženy a za svá vyjádření nebyl stíhán. Ministr Rakušan za obrovský plakát s pytlem na mrtvoly s prezidentem Putinem byl snad dokonce ještě pochválen. Pokud jde o obsah informace, nezajímá vás, co říká, ale hlavně, kdo to říká. Nesrovnáváte vraždu s vraždou, alegorii s alegorií. Vaše reakce se odvíjí jen od původce tohoto činu.
SPD za plakát snědého migranta ze zakrvácenýma rukama hrozí nejen stíhání předsedy Tomia Okamury, ale dokonce má být údajně zneužit ke zrušení registrace hnutí do parlamentních voleb na podzim. Snad je to jen pomluva. Nechce se mi věřit, že byste tak hluboce klesli a na pokyn ze zahraničí také opakovali rumunský scénář.
Lež o nezbytnosti a neškodnosti vládou prosazovaného migračního paktu byla vyvrácena mnohonásobným vražděním dětí na západ od našich hranic. Jde o neudržitelnou manipulaci s veřejností šířenou pomocí masmédií. Vrazi jsou obvykle označeni za pomýlené. To je jako reminiscence na minulý režim, kdy byli někteří také ideologicky pomýlení. Účelem bannerů s alegorií migranta tmavé pleti se zakrvácenýma rukama bylo upozornit naši veřejnost na hrůzné teroristické atentáty v zemích na západ od našich hranic a vyburcovat naši veřejnost proti migračnímu paktu, který Fialova vláda přijala a tím dala zelenou přenesení tohoto zrůdného vraždění do naší vlasti.
SPD a Tomio Okamura jako lídr tohoto vlasteneckého hnutí na nebezpečí krvavého konfliktu mezi islámem a křesťanskou Evropou konzistentně upozorňují už deset let. Jsme za to nálepkováni za xenofoby, populisty, rasisty, a dokonce i fašisty. Místo abychom byli vyslyšeni a byla učiněna přítrž přílivu naprosto nekongruentního etnika do Evropy, vláda Petra Fialy podpořila migrační pakt, který má umožnit přenesení vraždění nejen děti také k nám. Pokud by byli vraždící migranti běloši s modrýma očima, tak by byli na plakátu běloši s modrýma očima a zakrvácenýma rukama. V čem tedy tkví rasismus a xenofobie či podněcování k nenávisti? Ano, hrdě se hlásím k nenávisti k vraždícím monstrům, která z ideologických důvodů vraždí děti ve Velké Británii, Francii, Německu a naposledy ve Švédsku, a je zde reálné nebezpečí, že tak tomu bude za rok i u nás, až začne platit migrační pakt. ***
