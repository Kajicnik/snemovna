File: s128029.htm
Anchor: r2
Date: 28. schůze, 11. února 2025
Speaker: Poslanec Karel Rais

Speech:
Poslanec Karel Rais:: Vážený pane místopředsedo, vážená paní ministryně, páni ministři, kolegové, kolegyně, také bych využil situace, která je daná tím, že ve čtvrtek nebudou interpelace, a dovolil bych si proto požádat o zařazení nového bodu do programu dnešní schůze, který by měl název plán přechodu Národní akreditační agentury k 1. 7. 2025. V souvislosti s novým zákonem o vysokých školách, to byl ten tisk 660, mne zaujal a také mimořádně negativní rozruch vyvolal v řadách akademické obce pozměňovací návrh, který předpokládá změnu ve struktuře a následně patrně i v chování akreditačního úřadu. Negativně bylo vnímáno, že pozměňovací návrh, který mimo jiné směřoval ke změně kvalifikačních podmínek na funkci předsedy NAVU, nebyl s nikým konzultován - myslím tím se školským výborem, s reprezentacemi vysokých škol, jako jsou Rada vysokých škol a ČKR, a nebyl samozřejmě konzultován s vládou a s příslušnými rezorty, které se k návrhu zákona o vysokých školách věnovaly.
Tento přílepek byl několik hodin před ukončením druhého čtení vložen do informačního systému Parlamentu a fakticky celou parlamentní i akademickou obec postavil před hotovou věc. Hnutí ANO podmínilo svůj negativní postoj k návrhu zákona setrváním navrhovatelů na původním obsahu pozměňovacího návrhu, proto jsme se také zdrželi hlasování o zákonu jako celku. Zaujalo mě mimo jiné usnesení Rady vysokých škol z ledna letošního roku, kde předsednictvo Rady vysokých škol se znepokojením konstatuje plán přechodu z NAVU k nové akreditační agentuře představený Ministerstvem školství, vzbuzuje jejich pochybnosti o tom, zda je do 1. 7. reálné uskutečnit všechny potřebné kroky pro úspěšné zahájení činnosti agentury. Materiál neobsahuje jasný harmonogram se sousledností kroků a se stanovením odpovědnosti, nýbrž pouze přiznává neúplný výčet úkonů bez posouzení proveditelnosti, a nezohledňuje překážky, které mohou v řadě netriviálních situací nastat a pro něž nemusí být v tak krátkém časovém období nalezena odpovídající bezpečná řešení.
I přes avizovaná rizika byla Rada vysokých škol dlouhodobě ujišťována ze strany Ministerstva školství o tom, že řízení změny akreditační agentury bude po všech stránkách ošetřeno a nenastane destabilizace vysokoškolského prostředí. Domnívám se proto mimo jiné, že pro zklidnění veřejnosti, aby pan ministr Bek využil možnosti a vystoupil v úvodním slově nově zařazeného bodu na této schůzi Sněmovny a tam nás detailně seznámil s problematikou přechodu se změnou funkcí, protože se domnívám, že některé nastavené akreditační procesy mohou také přinést změnu funkce. Vidíme rozdíl chování zahraničních akreditačních agentur a české, nadneseně vyplňování křížků podle předem definovaného kritéria NAVU za několik tisíc korun pro jednotlivého hodnotitele, který byl vybrán mezi učiteli a který je hodnotitelem považován spíš za trest než za ocenění jeho kvality.
Existuje řada rozdílů mezi chováním NAVU a zahraničními agenturami, ale to už je ten druhý krok. Tím prvním krokem je provedená transformace, což jistě nebude jednoduchý proces, a proto je potřeba zjistit, jak jsou úředníci MŠMT, popřípadě vládní úředníci, na tento proces připraveni. Dovolil bych si panu ministrovi připomenout, což jistě ví, že odpovědnost za proces transformace akreditační agentury plnou vahou spočívá na Ministerstvu školství a na vysoké školy nesmějí dopadnout jakékoliv případné negativní důsledky.
Dovoluji si požádat o zařazení bodu transformace akreditační agentury a její časový harmonogram do nové agentury jako první bod schůze po pevně zařazených bodech. Děkuji vám za pozornost. ***
