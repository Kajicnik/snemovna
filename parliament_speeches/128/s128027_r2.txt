File: s128027.htm
Anchor: r2
Date: 28. schůze, 11. února 2025
Speaker: Poslankyně Karla Maříková

Speech:
Poslankyně Karla Maříková:: Děkuji za slovo, paní místopředsedkyně. Vážené kolegyně a vážení kolegové, žádám vás o podporu na zařazení nového bodu na dnešní schůzi, který považuji za důležitý pro získání důvěry našich občanů ve spravedlnost, zdravotní systém a politiku. Navrhuji, aby byl do programu naší schůze zařazen bod věnovaný následkům očkování proti covidu-19 a kompenzacím pro ty, kteří byli tímto očkováním poškozeni.
Pandemie covidu-19 odhalila slabiny našeho krizového systému, zdravotního systému, a zároveň nám ukázala, jak křehká může být rovnováha mezi vládními opatřeními a lidskými právy. Mnozí lidé pocítili, že některá opatření, která měla chránit veřejné zdraví, se dotkla základních svobod a práv jednotlivců. V průběhu tohoto procesu jsme totiž byli svědky kroků, které byly nezákonné a protiústavní. Vládní opatření, která zahrnovala nátlak na očkování a v některých případech i jeho povinnost, byla přijímána bez dostatečné prověrky dlouhodobých následků a bezpečnosti mRNA vakcín. Je důležité si uvědomit, že mnoho našich občanů se cítilo nuceno podstoupit očkování pod tlakem okolností, jako byly hrozby ztráty zaměstnání či omezení občanských svobod. Z řad politiků zaznívalo povýšenectví, že očkovaní jsou ti lepší a zodpovědnější, že neočkovaným znepříjemní život.
To, proč na to upozorňuji, je proto, aby se tohle už nikdy neopakovalo. Dnes s odstupem času se objevují studie ze zahraničí, které ukazují na vážné nežádoucí účinky těchto vakcín. Tyto studie naznačují, že rizika očkování převyšovala jeho benefity. Nestojím zde proto, abych dnes někoho soudila či lynčovala, protože vím, že celá řada z vás k tomuto očkování nekompromisně vyzývala. Je však naší morální povinností zajistit, aby ti, kteří utrpěli újmu, byli spravedlivě kompenzováni. Musíme vytvořit systém, který těmto lidem nabídne pomoc a podporu, kterou si zaslouží. To není jen otázka spravedlnosti, ale také obnovení důvěry občanů v naše instituce a zdravotní systém.
Kritika vládních opatření je nezbytná. Musíme mít odvahu přiznat chyby, abychom se z nich mohli poučit, a zajistit, že se nebudou už nikdy opakovat. Naši občané si zaslouží transparentnost, zodpovědnost a politiky, kteří se staví za jejich práva, zdraví a bezpečnost. Vyzývám vás, vážení kolegové a kolegyně, abyste podpořili tento návrh. Můžeme ho vyřešit velmi rychle, a to přijetím usnesení, které vyzývá ministra zdravotnictví Vlastimila Válka, aby požádal Ústav zdravotnických informací a statistiky ÚZIS o sestavení detailních dat a analýz, které nám umožní přesně vyhodnotit dopady očkování proti covidu-19 na naši populaci. Potřebujeme mít jasný obraz o tom, kolik lidí bylo očkováním negativně ovlivněno a jaké byly konkrétní následky pro jejich zdraví.
Je načase, abychom se postavili čelem k otázkám, které byly příliš dlouho opomíjeny a podnikli kroky k nápravě. Místo otevřené diskuse a transparentního poskytování informací se setkáváme totiž s nedostatečnou komunikací a bagatelizováním obav občanů. To vede k pocitu, že vláda nebere vážně oprávněné otázky a zkušenosti lidí, kteří po očkování zaznamenali nežádoucí účinky. Je důležité, aby vláda aktivně naslouchala obavám veřejnosti, podporovala nezávislé výzkumy a zajišťovala, že veškeré relevantní informace jsou dostupné a snadno srozumitelné. Pouze tak je možné obnovit důvěru občanů a zajistit, že rozhodnutí týkající se veřejného zdraví budou založena na faktech a skutečných potřebách společnosti. Diskuse o vedlejších účincích mRNA vakcín proti covidu-19 je klíčová pro budování důvěry veřejnosti a informovaného rozhodování. Otevřený přístup k této problematice pomůže nejen posílit důvěru občanů, ale také ukáže respekt k obavám a otázkám veřejnosti. Děkuji vám a prosím o podporu svého návrhu.

