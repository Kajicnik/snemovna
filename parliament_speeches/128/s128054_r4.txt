File: s128054.htm
Anchor: r4
Date: 28. schůze, 11. února 2025
Speaker: Poslanec Zdeněk Kettner

Speech:
Poslanec Zdeněk Kettner:: Děkuji za slovo. Dámy a pánové, nebudu příliš extrémně obsáhlý, protože veškeré výhrady, připomínky, ale i pochvaly už jsem pronesl během prvního čtení, takže některé ty ne úplně podstatné věci vynechám. Bude to spíš takový souhrn a sumář a vyjmenuji spíš negativa i pozitiva, protože samozřejmě ta pozitiva tam určitě jsou.
Když to vezmu postupně, hned čl. 1, to znamená nějaká ta transparentnost ohledně zveřejňování školního vzdělávacího programu a tak dále, proti tomu absolutně nemůže být žádná výhrada.
Co rozhodně musím samozřejmě pochválit, je ukotvení využití školního psychologa nebo speciálního psychologa. V dnešní době, kdy ty děti řeší psychické problémy ve zvýšené míře, než jak si pamatujeme my za našeho dospívání, tak určitě to potřeba je. Neodpustím si ovšem zase tu připomínku, že pouhé ukotvení, že to tak má být, jaksi nestačí, protože těchto odborníků vzhledem k náročnosti studia a délce studia, skutečně ne každý je ochoten obětovat svůj rodinný život a finanční situaci tak, aby tato studia absolvoval. To znamená, že my bychom prvotně nejdříve měli vyřešit akutní nedostatek těchto specialistů a pak je nějakým způsobem ukotvovat. To znamená, rozhodně proti tomu ukotvení nic nemám, jenom mě mrzí prohození pořadí, v jakém bychom to měli uskutečňovat. ***
