File: s128103.htm
Anchor: r8
Date: 28. schůze, 11. února 2025
Speaker: Poslanec Pavel Staněk

Speech:
Poslanec Pavel Staněk:: Děkuji, pane předsedající. "Vážené kolegyně, vážení kolegové, dnes zde stojím jako poslanec, ale také jako zastánce základních hodnot demokratické společnosti, mezi něž patří i svoboda slova. Jsem přesvědčen, že právě svoboda slova je základním pilířem, bez něhož se každá demokracie může začít rozpadat. Podle názoru mého i mých kolegů z SPD v naší zemi jsme v posledních letech svědky stále sílící tendence omezovat diskusi, trestat názory a kriminalizovat slova, která se někomu nelíbí. Můžeme s nějakými názory nesouhlasit, můžeme je považovat za hloupé, nevhodné, urážlivé, ale určitě bychom s nimi měli bojovat nikoliv trestní represí, ale pouze argumenty. Nyní čelím obvinění z trestného činu, který je v jádru založen na mém slovním projevu. Nemám v úmyslu, se skrývat za poslaneckou imunitu. Naopak chci, aby bylo jasně ukázáno, že svoboda slova není prázdnou frází, ale hodnotou, za kterou stojí bojovat, proto žádám Poslaneckou sněmovnu, aby mě vydala k trestnímu stíhání, nechť nezávislý soud rozhodne, zda skutečně žijeme v zemi, kde svoboda slova v naší republice ještě něco znamená. Děkuji také všem, kteří budou hlasovat pro mé vydání k trestnímu stíhání a umožní mi obhájit své postoje právě před nezávislým soudem."
Tak přesně něco v tomto duchu jsem čekal, že dnes uslyším od svého kolegy Tomia Okamury, který stál za tímto transparentem, který provolává "neodvolám" (Potlesk zprava.) evokující postoj Jana Husa. To se nestalo, to jsem neslyšel a to mě mrzí! Tomu bych říkal boj za svobodu slova. Děkuju. (Potlesk zprava.)

