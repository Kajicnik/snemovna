File: s128071.htm
Anchor: r10
Date: 28. schůze, 11. února 2025
Speaker: Poslankyně Klára Kocmanová

Speech:
Poslankyně Klára Kocmanová:: Děkuji za slovo. Vážené kolegyně, vážení kolegové, ty závěry vyšetřovací komise jsou opravdu už od ledna dostupné a vy i veřejnost jste měli možnost se s nimi seznámit. Já bych přesto ráda ještě podtrhla a upozornila na věci, které vnímám jako podstatné a velmi aktuální a které možná v té diskusi často zapadají, i když jsem ráda, že můj předřečník, kolega Zuna, vaším prostřednictvím, na ně vzpomenul.
Pan kolega Karel Haas, vaším prostřednictvím, coby zpravodaj opravdu odvedl velmi dobrou práci a velmi podrobně tady v té první části projednávání představil tu celou závěrečnou zprávu včetně průběhu postupu vyšetřovací komise - já mu za to děkuju - takže nemám ambice opakovat vše, co už bylo řečeno. Pouze podotknu, že coby členka vyšetřovací komise a coby opoziční poslankyně se ztotožňuju se závěry té předložené vyšetřovací zprávy a vlastně vůbec nemám ambici ani zaobírat se tím, co, kdy, kdo, který den na té komisi řekl, co která členka nebo který člen kdy řekl. Myslím si, že to je opravdu nedůstojné závažnosti toho tématu.
Takže bych ráda upozornila na klíčovou část zprávy, kterou najdete pod názvem Opatření k prevenci negativních jevů ve společnosti. Zjednodušeně řečeno, jde o systémové posílení péče o duševní zdraví, což je naprosto zásadní pro předcházení podobným tragédiím v budoucnu.
Já představím konkrétněji těch pět návrhů, těch opatření, která se týkají péče o duševní zdraví. Tím prvním klíčovým doporučením je systematická osvětová kampaň zaměřená na destigmatizaci péče o dušení zdraví. Ty problémy jsou statisticky v populaci běžné a bohužel jich stále přibývá, přitom často mají řešení, jenom se mnoho lidí kvůli tabuizaci toho tématu vůbec ostýchá vyhledat odbornou pomoc. Já bych ráda podtrhla, že péče o duševní zdraví opravdu není známkou slabosti, ale je to krok k tomu, aby jedinci našli cestu z těžké situace. Včasné vyhledání odborné pomoci tomu může hodně pomoct. Já bych ráda apelovala na to, abychom tuhle oblast opravdu neopomíjeli, protože i osvěta a celospolečenská destigmatizace můžou udělat opravdu mnoho, může mnoho lidí včetně mladých postrčit a informovat o tom, jak tu svou situaci řešit. ***
