File: s128060.htm
Anchor: r4
Date: 28. schůze, 11. února 2025
Speaker: Poslanec Karel Rais

Speech:
Poslanec Karel Rais:: Dobrý večer. Já se to pokusím také zestručnit. V podstatě bych dal... Dámy, někdo tady nechal brýle.
Já bych se chtěl soustředit na otázku financování, která v podstatě byla inzerována z strany Ministerstva školství, že od 1. 9. by měly být hrazeny prostřednictvím rozpočtového určení daní z rozpočtu zřizovatele neinvestiční prostředky, a spousta stakeholderů vyjadřuje takové rozladění. Já jsem si tady vzal jednoho stakeholdera, který zastupuje asi 9 000 učitelů základních škol, a to je Asociace ředitelů základních škol. Ti dali vyjádření, kdy považují tento návrh za nejasný z pohledu dopadů na rozpočty škol zřizovatelů a za nedostatečně projednaný, tak jak už to tady párkrát bylo řečeno. Je nutné jasně stanovit parametry, které budou garantovat, že v souvislosti s touto změnou nedojde k poklesu úvazků a platů nepedagogických zaměstnanců škol.
Financování ostatních neinvestičních nákladů, čili toho ONIVu, o kterém také už byla tady řeč, považuji za naprosto nepřijatelné nebo za problémové, protože povede k prohlubování rozdílů ve vzdělání a k rezignaci na řízení kvality regionálního školství. Z pohledu toho, že jsem několik let dělal zpravodaje kapitoly 333 Ministerstvo školství - státní rozpočet, vidím dlouhodobě trvalou tendenci snižovat ONIVy čili ty ostatní neinvestiční výdaje. Jenom pro rok 2024, čili pro ten loňský rok vlastně, byl pokles ONIVů o 12,3 procenta, asi o 323 milionů korun, což samozřejmě velmi zúžilo manažerský prostor pro rozhodování ředitelů, protože tyto částky byly určeny třeba na školní pomůcky, třeba se z toho hradilo plavání a tady takovéhle školní aktivity pro děcka, ale také z toho hradili, když měli málo finančních prostředků, mzdy právě nepedagogických pracovníků.
A teď bude záležet na tom, jestli při tom poklesu vůbec bude mít ten ředitel šanci dofinancovat mzdy nepedagogických pracovníků. Ředitelé budou čekat na uvolnění finančních prostředků od zřizovatele a podle jeho finanční situace škola může a nemusí uvolnit finance, nebo škole může a nemusí uvolnit finance. Že každá škola dostane jinou částku, je pochopitelně zřejmé.
Jak už tady bylo několikrát řečeno, tady ta reforma nebo zákon není projednáván standardním způsobem v běžném připomínkovém řízení a je zde předložen formou poslaneckého pozměňovacího návrhu. Pokud by to bylo standardní připomínkové řízení, tak by se získalo více času na diskusi a výsledek by byl přijatelnější. ***
