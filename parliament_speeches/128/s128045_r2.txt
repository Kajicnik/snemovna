File: s128045.htm
Anchor: r2
Date: 28. schůze, 11. února 2025
Speaker: Senátor Jiří Růžička

Speech:
Senátor Jiří Růžička:: Dobrý večer, dámy a pánové. Vážený pane předsedající, děkuji za slovo. Z pověření Senátem předkládám Poslanecké sněmovně následující odůvodnění toho, proč Senát 23. ledna 2025 rozhodl vrátit Poslanecké sněmovně Parlamentu České republiky návrh zákona, který tady připomenul pan ministr školství.
Pokud se týká legislativního procesu, návrh zákona projednaly dva výbory. Prvním byl ústavně-právní výbor, který svým usnesením doporučil plénu Senátu vrátit návrh zákona s pozměňovacím návrhem, který za chvíli představím. Druhým výborem, který to projednával, byl také garančním výborem, byl výbor pro vzdělávání, vědu, kulturu, lidská práva a petice, ten rovněž doporučil vrátit Sněmovně návrh zákona s pozměňovacími návrhy.
Pan ministr tady mluvil o tom, a vy to jistě také víte, že návrh zákona o vysokých školách je velice komplikovaný, složitý, připravoval se dlouho a přináší mimořádně důležité změny především v doktorandském studiu, jeho kvalitě, snaží se i eliminovat počty neúspěšných absolventů. Rozhodně na něm bylo odvedeno velice mnoho práce a je velice žádoucí, aby návrh zákona byl přijat v co nejbližší době.
Pokud se týká pozměňovacích návrhů z jednotlivých výborů, které pak přijalo plénum Senátu, tak bych rád řekl pár slov k třem okruhům, k třem pozměňovacím návrhům. (Hluk v sále neustává.)
Jednak to byl pozměňovací návrh předložený přímo na plénu jedním ze senátorů, který se týkal drobného, ale velice podstatného terminologického pojmenování, kde se v tom zákoně mluvilo o podpoře skupin znevýhodněných studujících. (Hluk v sále.)

