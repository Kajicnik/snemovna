File: s128061.htm
Anchor: r4
Date: 28. schůze, 11. února 2025
Speaker: Poslanec Vladimír Balaš

Speech:
Poslanec Vladimír Balaš:: Děkuji, pane předsedající. Vážení páni ministři, vážené dámy, vážení pánové, já bych rád představil svůj pozměňovací návrh, který předkládám společně s panem poslancem Gazdíkem a paní poslankyní Pivoňka Vaňkovou. Číslo toho pozměňovacího návrhu je 5863. Už ho uvedl částečně pan kolega Berki a opravdu ten návrh, který předkládá on, a návrh, který předkládáme my, je do řekl bych 90 procent totožný. Já si jenom myslím, že nemohu tak úplně se přidat k tomu návrhu kolegů, protože přece jenom přišel trošku později a nestačil jsem ho dostatečně zanalyzovat. To, co jsem viděl, mě ale ujišťuje v tom, že to je opravdu velmi podobné, jen tam přibyla jistá ustanovení, která se týkají možná financování, a tak jsou technického rázu. Jako právník si myslím ale, že zákonná úprava by měla být spíš obecnější. Někdy méně je více a tyhle technické věci bych klidně nechal na exekutivě nebo na ředitelích škol, takže je nepovažuji tak úplně za nezbytně nutné.
Jsem také rád, že paní poslankyně Hanzlíková za prvé svolala ten kulatý stůl a že samozřejmě také podpořila roli sociálních pedagogů, protože všechny analýzy a zkušenosti nám jasně dokládají, že to je velmi prospěšná funkce v školách. A to, co vlastně pozměňovací návrh řeší, je ukotvení pozice sociálního pedagoga a v zásadě si myslím, že to i řeší to, co jste říkala, paní poslankyně, prostřednictvím pana předsedajícího, protože v zásadě to bude na řediteli, jestli bude, nebo nebude moct využít někoho, kdo má ty zkušenosti.
Kromě tohoto zakotvení také jsou tam navrženy nějaké kvalifikační předpoklady pro sociálního pedagoga a ten návrh, jenom pro dokreslení, byl zpracován ve spolupráci s Asociací sociálních pedagogů. Je založen na datech a analýze nejenom Asociace sociálních pedagogů, ale také na dalších datech, která jasně prokazují, že je to velmi prospěšné mít někoho, kdo se postará o děti zejména v oblastech, které jsou znevýhodněné, a kde třeba také absentují jiné podpůrné funkce, jako jsou školní psychologové a další.
Jinak i ten pozměňovací návrh samozřejmě navazuje na programové prohlášení vlády a já jsem rád, že i Ministerstvo školství vlastně nakonec podpořilo začlenění té funkce nebo pozice do návrhu zákona.
Předpokládám, že o tom ještě budeme diskutovat, ale já budu samozřejmě rád, když podpoříte můj pozměňovací návrh. V případě, že ne, tak jakýkoliv jiný, který pozici sociálního pedagoga zase navrhuje, ať více technicky, nebo méně technicky. Děkuji.

