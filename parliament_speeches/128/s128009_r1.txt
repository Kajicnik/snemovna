File: s128009.htm
Anchor: r1
Date: 28. schůze, 11. února 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní předsedkyně. Dámy a pánové, dovolte mi na úvod dnešní schůze upozornit na nepřijatelný stav, ve kterém se od středy 5. února ocitla dozorčí rada společnosti ČEZ. Osobou, která byla nominována Ministerstvem financí coby hlavním akcionářem firmy, aby hlídala plnění strategických zájmů státu, kontrolovala vedení i hospodaření firmy a dbala na ochranu veřejných peněz, je za korupční jednání odsouzený Martin Půta, byť nepravomocně.
Chci zdůraznit, že se Martin Půta podle soudu dopustil korupčního jednání v souvislosti s výkonem své veřejné funkce hejtmana, že tento nominant Ministerstva financí měl pletichařit se stavební firmou Metrostav, sjednávat podivné protislužby, manipulovat s veřejnou zakázkou, evropskými dotacemi a také, jak uvedl doslova minulý týden soudce Pavel Pachner, jít na ruku těm, cituji, "od kterých dostával vstupenky na fotbal a na hokej, a jezdit s lidmi z Metrostavu na schůzky na benzinku, protože věděl, že tam nejsou odposlechy".
Chtěla bych připomenout, že ČEZ je nejen páteří naší ekonomiky, ale také strategickou společností kontrolující kritickou energetickou infrastrukturu státu včetně jaderných elektráren. Je to největší česká firma na burze, do které investují penzijní fondy, pojišťovny i drobní akcionáři. ČEZ spravuje bilionové hodnoty a plánuje obří investice do jaderné energetiky a modernizace sítí, obchoduje s mezinárodními partnery a čelí přísné regulaci Evropské unie.
Ministerstvo financí, které v této firmě zastupuje daňové poplatníky, je proto povinno zajistit transparentní řízení, a to, aby firma sloužila veřejnému zájmu, a ne privilegovaným skupinám. V dozorčí radě této společnosti musí být lidé s naprosto bezúhonnou pověstí, nikoliv nominanti stínění korupčními aférami, neřkuli odsouzení za korupci související s výkonem veřejné funkce.
Tím, kdo je za aktuální ohrožení reputace ČEZu odpovědný, je ministr financí Zbyněk Stanjura, který má na starosti výkon vlastnických práv České republiky v této společnosti a který nominuje a odvolává členy dozorčí rady. Nemohu uvěřit, že od odsouzení Martina Půty uběhl už téměř týden, aniž by ministr Stanjura jednal. Jeho nečinnost oslabuje důvěru v řízení státních firem a poškozuje pověst strategické polostátní firmy. V minulosti byli lidé ve vedoucích funkcích státních podniků odvoláváni i za pouhá podezření. Dnes máme člověka s jasným soudním verdiktem a ministr financí nehne prstem. Pokud sám není schopen vyhodnotit rizika, která za korupci odsouzený člověk v dozorčí radě ČEZu pro Českou republiku znamená, měla by mu to připomenout Poslanecká sněmovna. Tímto proto vyzývám pana ministra Stanjuru k neprodlenému odvolání Martina Půty z dozorčí rady ČEZ a zároveň prosím o zařazení mimořádného bodu s názvem Ohrožení reputace skupiny ČEZ nečinností ministra financí. Děkuji a prosím zařadit jako první bod dnešního jednacího dne. Děkuji vám.

