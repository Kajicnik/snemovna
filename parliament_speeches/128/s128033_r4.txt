File: s128033.htm
Anchor: r4
Date: 28. schůze, 11. února 2025
Speaker: Poslanec Radek Koten

Speech:
Poslanec Radek Koten:: Děkuji za slovo, vážený pane předsedající. Dámy a pánové, já jsem viděl poměrně velmi varovné video dlouholetého lékaře, který se dostal k nějaké studii, co se týká účinků Comirnaty na očkované, a zabýval se tam jedním případem sedmnáctileté dívky, která zemřela zhruba do čtrnácti dní od podání druhé dávky. Já bych tady velice rád zařadil bod programu, který by se jmenoval Očkování dětí nad 12 let věku touto vakcínou, popřípadě dalšími takzvaně boostovacími dávkami, jak se tady v České republice touto vakcínou očkovalo.
Dá se říci, že pan ministr zdravotnictví Válek je poměrně silným propagátorem tohoto očkování právě u nejmladších ročníků, tedy od 12 let, a to dokonce i proti nesouhlasu Státního ústavu pro kontrolu léčiv. Ten dal stanovisko k tomuto očkování, že nedoporučuje, dokonce úředníci na Ministerstvu zdravotnictví si udělali takový interní dokument, kde uvedli, že takovéto očkování nebudou doporučovat. Nicméně i přesto Ministerstvo zdravotnictví rozjelo kampaň na očkování dětí od 12 let. A vzhledem k tomu, jaké jsou nyní dostupné informace o možných důsledcích očkování a právě zejména u těch dětí, tak si myslím, že je velice nebezpečné strkat hlavu do písku a nadále podporovat tento program Ministerstva zdravotnictví, který se chce za každou cenu nějakým způsobem pravděpodobně zbavit těch nakoupených vakcín. Myslím si, že bychom se tím tedy měli zabývat i zde, protože pokud pan ministr s tím nechce nic dělat a chce i nadále podporovat očkování proti covidu v těchto věkových skupinách, tak si myslím, že to je nanejvýš varující a měli bychom se tím zabývat. Je to tak urgentní, že bych to zařadil na zítřek po dopoledním jednání jako první bod.
Další bod, který bych chtěl zařadit: vzhledem k tomu, že jsme tady projednávali zákon o silniční dopravě, který předkládá vláda, já jsem tam dával pozměňovací návrh, co se týká zavedení technických kontrol a měření emisí i u vozidel ukrajinských řidičů, protože v lexu Ukrajina VI z roku 2023 v podstatě byla zavedena povinnost, že tato auta oni musí u nás přihlásit do nějaké paralelní databáze - tedy víme, komu to vozidlo patří a kde se zdržuje, takže si myslím, že by bylo velmi vhodné, a to i na základě toho, že pan ministr dopravy chce zavést další, řekl bych tak nějak hodně střízlivě buzeraci českých řidičů, kteří vyjedou z technické, tak pak je následně mohou zastavovat vozidla nikoliv policistů ani dalších bezpečnostních sborů, ale vozidla takzvané úderky Ministerstva dopravy, které tedy budou následně kontrolovat technický stav a emise vozidel českých řidičů. A vzhledem k tomu, že to bude soukromá firma, samozřejmě to udělování sankcí a měření nemusí probíhat úplně nezávisle, ale může to být také zaměřeno na to, že toho člověka, který má starší auto, se budou snažit dostat buď znovu na technickou, anebo ho zpokutovat řádným způsobem na místě, což si nemyslím, že je v pořádku, když na straně druhé nám tady bude jezdit 40 až 50 tisíc vozidel, které tady jezdí více jak nyní už téměř tři roky a technickou ani měření emisí mít nemusí.
Já nevím, kolegové, jestli jezdíte občas po některé z našich dálnic, já se tam pohybuju dvakrát, třikrát za týden, a těch vozidel, u kterých by ta technická byla potřeba, které mají skutečně tu ukrajinskou značku, je tam velmi mnoho v provozu a jsou to mnohdy i starší dodávky, které ani, co se týká té zběžné koroze zvenku, která je viditelná, tak si nedokážu představit, v jakém stavu jsou brzdy a další důležité součásti toho podvozku jako řízení a podobně. Takže myslím si, že by to bylo vhodné taky řešit, bylo by to vhodné řešit urgentně, a dovolte mi, abych tento bod tedy zařadil také na zítřek, a to právě po tom bodu, který se týká očkování vakcínou proti covidu jako další bod. Jmenoval by se tento bod Zavedení STK a měření emisí u ukrajinských vozidel od 1. 7. 2025. Děkuju za pozornost.

