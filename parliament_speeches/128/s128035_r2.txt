File: s128035.htm
Anchor: r2
Date: 28. schůze, 11. února 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo, pane místopředsedo. Vážené dámy, vážení pánové, já zde dnes nechci zařazovat bod do programu a naopak navrhnout vyřazení bodu z programu této schůze. Chci zde vystoupit a varovat před návrhem, který zásadním způsobem ohrožuje stabilitu našeho vzdělávacího systému a zatěžuje samosprávy odpovědností, kterou nejsou připraveny nést. Hovořím o navrhovaném převodu financování nepedagogických pracovníků ve školách z centrální úrovně na kraje a obce, který má vstoupit v platnost od 1. září 2025. Tento krok, který je součástí novely školského zákona a mění systém rozpočtového určení daní, představuje nejen neúměrné zatížení samospráv, ale zároveň ohrožuje pracovní podmínky tisíců zaměstnanců škol a v konečném důsledku i kvalitu vzdělávání našich dětí.
Jedním z nejzávažnějších problémů této změny je její dopad na finanční stabilitu škol a spravedlivé financování vzdělávacího systému. Doposud byl systém nastaven tak, že stát garantoval financování platů nepedagogických pracovníků, jako jsou školníci, kuchařky, účetní, administrativní pracovníci nebo IT specialisté. Převod této zodpovědnosti na zřizovatele, tedy kraje a obce, vytváří velké rozdíly mezi jednotlivými regiony. Menší obce s nízkými daňovými příjmy nebudou schopny zajistit dostatek finančních prostředků, zatímco větší města možná si budou moci dovolit financování v určité míře zachovat. To však povede k nerovnosti v kvalitě školních služeb, kdy děti v menších obcích mohou chodit do škol s omezeným personálem, méně udržovanými budovami, nebo dokonce s omezeným provozem školní jídelny. Navíc návrh neřeší, jak by měly kraje a obce tyto výdaje dlouhodobě financovat. Zatím pouze víme, že od 1. září 2025 dojde k úpravě podílu krajů a obcí na sdílených daních o prostředky v rozsahu jedné třetiny ročního rozpočtu na financování nepedagogické práce a ONIV - toho rozpočtu, který byl v roce 2024 ohledně nepedagogické práce a ONIV hluboce podfinancován.
K 1. září 2025 bude do RUD krajů převedeno 3,4 miliardy korun a do RUD obcí 7,6 miliardy korun, ale pouhé navýšení jejich podílu na sdílených daních však nestačí k pokrytí všech nákladů. Mnoho zřizovatelů již nyní doplácí na provoz škol ze svých rozpočtů, což je neudržitelné. Nepedagogičtí pracovníci jsou klíčoví pro fungování škol, to si musíme uvědomit. Bez nich není možné zajistit bezpečné a funkční prostředí pro vzdělávání. Uklízečky udržují školy v čistotě, školníci zajišťují provoz budov, kuchařky chystají obědy, administrativní pracovníci řeší běžný provoz školy. Pokud obce nebudou mít dostatek prostředků na jejich financování, může to vést k hromadnému propouštění nebo snižování platů, což výrazně ohrozí chod škol. Riziko je především v tom, že zřizovatelé budou nuceni outsourcovat tyto služby soukromým firmám, které nabídnou méně kvalitní nebo dražší řešení. To se již děje v některých městech, kde jsou úklidové nebo stravovací služby privatizovány, což zvyšuje náklady a často vede horší kvalitě.
Hrozí také odliv pracovníků z těchto pozic, protože za současných podmínek jsou platy nepedagogických pracovníků nízké a nestabilita financování jejich situaci ještě zhorší. V důsledku toho může docházet k problémům v každodenním provozu škol, což přímo ovlivní komfort vzdělávání dětí.
Dalším klíčovým problémem je způsob, jakým byla tato změna navržena. Rada Svazu měst a obcí České republiky a Sdružení místních samospráv České republiky opakovaně upozorňují, že návrh nebyl podložen žádnými dopadovými studiemi, neproběhla žádná široká odborná diskuse, která by zahrnovala zástupce škol, obcí, krajů, odbory a další zainteresované subjekty. ***
