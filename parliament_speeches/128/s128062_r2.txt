File: s128062.htm
Anchor: r2
Date: 28. schůze, 11. února 2025
Speaker: Poslankyně Jana Berkovcová

Speech:
Poslankyně Jana Berkovcová:: Děkuji za slovo. Já bych se ještě ráda vyjádřila k pozměňovacím návrhům, které podávám se svými kolegy. Kolegové už tady některé pozměňovací návrhy představili, takže já se k nim vyjádřím jenom velmi stručně.
Ráda by zdůvodnila svůj pozměňovací návrh číslo 6094, který v části třetího článku 4 vkládá nový bod 5, který zní: "Školní metodik prevence rizikového chování vytváří ve spolupráci s vedením školy a dalšími členy školního poradenského pracoviště preventivní program školy, který průběžně vyhodnocuje, koordinuje činnost školy zaměřenou na prevenci rizikového chování, metodicky vede pedagogické pracovníky školy v oblasti prevence rizikového chování, poskytuje ve spolupráci se školským poradenským zařízením poradenské služby dětem, žákům, studentům a jejich zákonným zástupcům a podílí se na zajišťování profesního rozvoje pedagogických pracovníků v oblasti prevence rizikového chování." Školní metodici prevence - jako odůvodnění uvádím - jsou velmi často opomíjeni jenom kvůli tomu, že jejich práce není popsána na úrovni zákona. To by tento pozměňovací návrh mohl napravit, a doplňuje do zákona o pedagogických pracovnících definici jejich činnosti. Tyto definice pocházejí z úpravy z roku 2017, která prošla řádným legislativním procesem a byla schválena profesními organizacemi. Pozměňovací návrh reaguje na apel profesních organizací na zákonodárce předložit v rámci procesu projednávání legislativních změn záchranné řešení. Tato úprava také může zajistit možnost snížení přímé pedagogické činnosti školních metodiků prevence v prováděcích předpisech a tím zabezpečení výkonu jejich činnosti pro bezpečnost našich dětí a primární prevenci ve školách se současnou ekonomickou efektivitou opatření.
Další pozměňovací návrh, který předkládám společně s paní poslankyní Hanzlíkovou, je pozměňovací návrh pod číslem 5960, který vrací do návrhu novely školského zákona pozici dalšího učitele, a další učitel je velmi často využíván jako podpůrné opatření především pro děti ve druhém až pátém stupni podpory, pokud nepostačuje využití asistenta pedagoga. Navrhovaná změna v zákoně by vlastně postihla nejvíc zranitelné děti a v důsledku toho by vzrostla zátěž škol a pedagogických pracovníků, kteří vzdělávají děti s nejvyšší potřebou podpory v běžných i speciálních školách.
Také dalším efektem této změny navržené vládou by mohl být růst počtu dětí se speciálními vzdělávacími potřebami, které by zůstaly nedobrovolně vzdělávanými v domácím prostředí, a tím by byla ohrožena i jejich socializace. Takže z tohoto důvodu náš pozměňovací návrh usiluje o zachování možnosti využití dalšího pedagogického pracovníka v podobě dalšího učitele coby podpůrného opatření při vzdělávání dětí a žáků se speciálními vzdělávacími potřebami.
Další společný pozměňovací návrh s paní poslankyní Hanzlíkovou, ta už ho představila, je vlastně ukotvení pozice sociálního pedagoga v zákoně včetně financování. K tomu už tady proběhla nějaká diskuse, takže já už se k tomu nebudu vyjadřovat.
Vyjádřím se ještě k pozměňovacímu návrhu číslo 6078, který předkládáme společně s panem poslancem Lubomírem Brožem, a ten vlastně narovnává řekněme požadavek praxe u učitelů odborných předmětů, takže tedy vlastně vypouští požadavek povinné pětileté praxe pro učitele odborných předmětů, praktického vyučování i odborného výcviku. Ty důvody, proč tomu tak je, tady už řekl pan kolega Brož. Reagujeme i vlastně na podněty ředitelů středních škol, kteří na tuto řekněme nerovnost upozorňují, a to je asi z mé strany všechno. Děkuji.

