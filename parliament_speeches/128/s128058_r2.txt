File: s128058.htm
Anchor: r2
Date: 28. schůze, 11. února 2025
Speaker: Poslanec Jan Berki

Speech:
Poslanec Jan Berki:: Pane místopředsedo, kolegyně, kolegové, původně jsem vám to chtěl ozvláštnit v této hodině, abychom se tak nenudili, tancem, ale protože jsem od několika předsedů dostal za úkol se zkusit vejít do tří minut, tak to zkusím.
První pozměňovací návrh, o kterém chci mluvit, jsou krátké programy pro vyšší odborné školy. Ve stručnosti, podáváme tedy ve skupině poslanců a poslankyň. Má-li škola akreditovaný standardní tříletý studijní program zakončený titulem DiS., tak může si sama autorizovat jednoleté nebo dvouleté studijní programy v tomtéž oboru, které tedy nebudou zakončovány žádným titulem, a důvodem je, aby mohly tímto reagovat na požadavky zaměstnavatelů v daném území trošku řekněme pružněji, a zároveň tam, kde není vyžadováno právě to vyšší vzdělání.
Další pozměňovací návrh se týká školské právnické osoby, kterou aktualizujeme, a to především proto, aby bylo jednodušší zřídit společná ředitelství, ale při zachování identity jednotlivých jednotek. Tedy jde o to, že si bude školská právnická osoba moci zřizovat právě organizační jednotky, kterým v případě základních a mateřských škol bude moci vymezit i samostatný spádový obvod nebo zachovat jejich název. I tento pozměňovací návrh podáváme ve skupině poslanců a poslankyň.
Dalším pozměňovacím návrhem je úprava ve školských radách, protože jednu třetinu zástupců tam jmenuje zřizovatel, jednu třetinu zástupců si tam volí zástupci pedagogického sboru nebo pedagogický sbor a jednu třetinu tam mají zástupci žáků, žákyň, respektive v tuto chvíli zastoupení svými zákonnými zástupci. Ten pozměňovací návrh, který je opět podáván ve skupině, zavádí to, že žáci a žákyně volí společně se svými zákonnými zástupci svého zástupce, respektive jednu třetinu školské rady. Zase důvodem je větší zapojení žáků a žákyň právě přímo do procesů, které s tou školou souvisí.
Dalším pozměňovacím návrhem je úprava úrovně vyžadovaného jazyka u učitelů cizinců. Novelou z roku 2023 jsme zpřísnili požadavky na úroveň jazyka na C1. U mateřské školy a prvního stupně toto opatření dává smysl, protože to je období, kdy děti právě získávají jazykové návyky, upevňují si je. Tam navrhujeme, aby tato podmínka pořád zůstala, ale u druhého a třetího stupně navrhujeme snížení té úrovně z C1 na B2. Když si přečtete profil referenčního rámce, tak byste měli stejně jako my dojít k závěru, že je dostačující. Dává to možnost řediteli, nikoliv povinnost, ale možnost řediteli v případě, že sezná, že to je pro danou situaci vhodné, právě zaměstnat učitele-cizince. Znovu připomínám, je tam vyžadována B2, která v tomto smyslu je dostačující. Zároveň benefitem je také pomoc při integraci cizinců, a to nejenom toho cizince-učitele, ale i cizince-žáka. Tento pozměňovací návrh jsme opět předkládali ve skupině poslanců a poslankyň.
Stejně jako další. Tam je to pozměňovací návrh, který vychází z pozměňovacího návrhu, který bude představovat a načítat pan poslanec Balaš za skupinu. My ho upravujeme technicky, variantně, to znamená, nebudu již dále říkat úplně podrobnosti. Důležité je, že dojde k zakotvení právě sociálního pedagoga do zákona o pedagogických pracovnících, a také tento návrh navrhuje, aby mohl být financován z takzvaného PHPmaxu (PHmaxu?), o kterém mluvil již pan ministr.
Poslední pozměňovací návrh, který do systému nahrál kolega Cogan, ale já ho ve stručnosti představím, je úprava výborového návrhu, který se týká právě převodu financování podpůrných nebo provozních zaměstnanců, a to je taková úprava, aby bylo možné napočítávat i děti ve střediscích volného času, což byl jeden z podnětů, které jsme v rámci projednávání dostali a který jsme reflektovali.
Děkuji. Doufám, že jsem se do těch tří minut vešel.

