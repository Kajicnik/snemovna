File: s128030.htm
Anchor: r2
Date: 28. schůze, 11. února 2025
Speaker: Poslanec Lubomír Wenzl

Speech:
Poslanec Lubomír Wenzl:: Děkuji za slovo, vážený pane místopředsedo. Vážená paní ministryně, páni ministři, kolegyně, kolegové, žádám o zařazení na program dnešní schůze bodu s názvem Plnění programového prohlášení vlády v oblasti zdravotnictví. Proč předstupuji dnes s touto žádostí? Důvod je jeden jediný, a to, že ve čtvrtek, byť Sněmovna jedná, nejsou interpelace. Samozřejmě pakliže by interpelace byly, tak bych se obrátil na pana ministra zdravotnictví v rámci nich.
Prezident České lékařské komory pan doktor Kubek se velmi podrobně věnoval a následně i publikoval porovnání programového prohlášení vlády Petra Fialy, které bylo upgradováno v březnu 2023, s tím, jak je tomu ve skutečnosti, co Ministerstvo zdravotnictví a vláda skutečně v této oblasti udělala, jak plní svůj slib občanům.
Programové prohlášení vlády z roku 2023 v oblasti zdravotnictví, jedna teze: "Podpoříme oblast veřejného zdraví programy na podporu prevence, zejména v oblasti zdravé výživy a pohybových aktivit." Jaká je realita? O významu prevence samozřejmě nikdo nepochybuje, každý o prevenci hovoří, ale zásadní podpora preventivních programů chybí, například nezájem pana ministra a ministerstva o propagaci očkování.
Další teze: "Stabilní financování zdravotnictví minimálně ve dvouletém horizontu." Realita? Lékaři nejsou, statisíce dospělých nemá svého praktického lékaře. Odhaduje se, že zhruba 180 000 dětí nemá svého pediatra. Zubaře, který by pracoval na smlouvu s pojišťovnou, najdeme s obtížemi. Čekací doby na neurgentní vyšetření u ambulantních specialistů již dávno překročily únosnou mez. Ale přes toto všechno pan ministr Válek je se svou prací spokojen.
Další teze: "Zaměříme se na posílení vzdělávání lékařů, mladých vědců a výzkumníků, zjednodušíme předatestační přípravu, posílíme kontrolu její kvality, posílíme roli školitelů, která je zcela zásadní." Realita: Vše zůstává stále ve stadiu diskusí, další směřování není vůbec jasné. Není ani jedna změna ukotvena v legislativě tímto směrem. Návrhy na rozvolnění pracovněprávních vztahů školitelů ke zdravotnickému zařízení, kde vzdělávání probíhá, směřují přesně naopak, tedy k formalismu a podvodům.
Další: "Posílíme veřejnou kontrolu nad finančními prostředky na úhradu zdravotní péče." Realita? Hodnocení nákladů a přínosů funguje u léků, ale tak tomu bylo již dávno předtím, než se profesor Válek stal ministrem zdravotnictví. Garanční komisi pro tvorbu klinických doporučených postupů zřídil ministr Vojtěch v roce 2018 a fungovala do té doby, dokud bylo možno čerpat finanční prostředky z fondů Evropské unie.
"Prosadíme víceleté financování a plánování úhrad zdravotní péče." V tomto nebylo splněno vůbec nic.
"Budeme pokračovat v implementaci CZ-DRG do úhrad a odstraníme nerovnosti v úhradách i v dalších segmentech." Realita? Nerovnosti v úhradách přetrvávají. Do češtiny přeloženo: za stejný výkon poskytovatelem zdravotních služeb poskytnutý rozdílná sazba.
"Do konce volebního období prosadíme pravidelnou valorizaci plateb za státní pojištěnce." Realita? Zde splněno částečně, ale bohužel špatně. Pan ministr Válek obětoval v druhém pololetí roku 2022 celkem 14 miliard korun, které posílala do zdravotnictví ještě vláda Andreje Babiše prostřednictvím platby za státní pojištěnce, a o dalších 6 miliard korun připravil pan ministr zdravotnictví svým souhlasem se snížením platby v roce 2023. To nebyl pro zdravotnictví v uvozovkách dobrý obchod, ale byl dobrý pro pana ministra, neboť za těchto 20 miliard korun si zajistil podporu koaliční ODS a své setrvání ve funkci do konce mandátu této vlády.
"Podpoříme sdílení informací mezi poskytovateli a pacienty, tedy urychlený rozvoj digitalizace českého zdravotnictví a propojení systému jednotlivých zdravotnických zařízení." Jak je to v reálu? Jako prevence, kvalita, tak i digitalizace tvoří nedílnou součást soudobého politicko-propagandistického slovníku. Propagandě navzdory však digitalizace ve zdravotnictví vázne a pan ministr Válek spouštění připravovaných projektů mazaně odkládá až na rok 2026, kdy s největší pravděpodobností plody práce jeho úřadu budou sklízet jiní politici.
Vláda Petra Fialy ve svém programovém prohlášení uvádí: "Budeme přísně kontrolovat realizaci odpovědnosti pojišťoven za tvorbu sítě zdravotnických kapacit a její rovnoměrnou distribuci včetně lékařské pohotovostní služby." Realita? Ministerstvo přehazuje zodpovědnost za zajišťování LPS z krajů na zdravotní pojišťovny. Pro pacienty se k lepšímu nezměnilo nic. Důkazem jsou zoufalé pokusy regionálních politiků zajišťovat v uvozovkách lékaře na telefonu.
Dále ministerstvo navrhuje zrušení výběrových řízení před uzavíráním smluv s poskytovateli ambulantních služeb. Jedná se o prokorupční změnu směřující k nestandardnímu a netransparentnímu rozhodování pojišťoven.
Vláda Petra Fialy ve svém programovém prohlášení dále uvádí: "Zavedeme pravidelné reportování důležitých dat přímo řízených organizací Ministerstvem zdravotnictví a systematický controlling pomocí elektronických nástrojů k vyhodnocování výsledků s jasným dopadem do praxe." No, tímto nám pan ministr zřejmě chtěl sdělit, že jím vedené ministerstvo začne konečně plnit své povinnosti a bude takzvaně přímo řízené nemocnice opravdu řídit.
Dále vláda Petra Fialy uvádí: "Vytvoříme systém pro uplatňování aktivní lékové politiky, který umožní lépe předcházet nenadálým výpadkům dodávek léků." Realita? Výpadky léků zůstávají stále velkým problémem a to, že problémy mají občas po celé Evropě, je slabou útěchou. Výzvy, jak v minulosti zazněly, typu: Obvolejte 100 lékáren a určitě lék seženete, tak tyto výzvy hovoří samy za sebe, jak pan ministr vážnost situace chápe.
"Prioritou budou i motivační programy pro návrat našich špičkových vědců ze zahraničí," dozvíme se v programovém prohlášení. Jaká je realita? Víme, že by se vrátili nějací špičkoví vědci zpět do České republiky? Zaznamenal někdo takový motivační program?
"Aktivním přístupem k reformě psychiatrické péče zefektivníme a zmodernizujeme léčbu duševních onemocnění a snížíme jejich dopady na společnost, a to i pro dětské pacienty." Realita? Reforma psychiatrické péče se odehrává zatím více v oblasti sestavování pracovních skupin a odborných rad při Ministerstvu zdravotnictví a v sepisování různých materiálů více než v reálných změnách klinické péče.
Pan ministr nezačal na zelené louce sám. Byli jsme toho svědky zde ve Sněmovně. Uvedl, že v některých případech navazuje na předchozího ministra za hnutí ANO, že se může opřít o kolegy lékaře z opozice. Tak pojďme na tom zapracovat.
Vážené kolegyně, kolegové, zařaďme tento bod na program dnešní schůze a najděme řešení, jak ven z tohoto stavu, který vzhledem k výše uvedenému není vůbec dobrý. Navrhuji tedy proto zařadit tento bod jako první bod dnešního programu schůze a děkuji vám za pozornost a podporu mého návrhu.

