File: s128033.htm
Anchor: r6
Date: 28. schůze, 11. února 2025
Speaker: Poslanec Radovan Vích

Speech:
Poslanec Radovan Vích:: Děkuji za slovo, pane předsedající. Vážené kolegyně, vážení kolegové, navrhuji zařadit nový bod na pořad schůze s názvem Role vlády a příslušníků ozbrojených sil v rámci aktivit Skupiny D v rámci sbírek na nákup dronů a trhavin pro Ukrajinu. Jedná se o spolupráci některých útvarů armády a spolku Skupina D, který ve sbírce na drony, takzvaný Nemesis, vybral už přes 210 milionů korun a následně rozjel i sbírku na 100 tun plastické trhaviny. Transparentní účet přitom lze těžce dohledat. Nad tímto projektem má přitom záštitu jako čestný předseda Skupiny D, náčelník generálního štábu armády generál Karel Řehka a náčelník Vojenské kanceláře prezidenta republiky generál Radek Hasala, tedy příslušníci ozbrojených sil v podřízenosti ministryně obrany Jany Černochové. Svou roli zde hraje i koordinátor vládní strategické komunikace plukovník Otakar Foltýn.
Ve věci už probíhá i vyšetřování Vojenské policie s podezřením na spáchání závažných trestných činů příslušníky Armády České republiky. Předmětem trestního řízení je neoprávněné nakládání s majetkem Ministerstva obrany a neoprávněné využívání příslušníků armády včetně podezření ze zneužití služebních a diplomatických pasů. Vycházím přitom z informací z médií.
Ministryně obrany Jana Černochová vyjádřila znepokojení nad angažmá generála Řehky ve spolku a iniciovala prověření této spolupráce prostřednictvím inspekce ministerstva. Generál Řehka čelí kritice za to, že o svém zapojení dostatečně neinformoval své nadřízené. ***
