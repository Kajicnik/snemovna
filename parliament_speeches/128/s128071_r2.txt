File: s128071.htm
Anchor: r2
Date: 28. schůze, 11. února 2025
Speaker: Poslanec Petr Letocha

Speech:
Poslanec Petr Letocha:: Děkuji za slovo. Já bych chtěl v rychlosti reagovat na tři předřečníky.
Prvotně bych začal, vaším prostřednictvím, panem místopředsedou Juchelkou, kterého tady sice nevidím, ale snad mě slyší, který tady v podstatě žádá o to, abychom mluvili o věci samé. Já bych chtěl říct, že dneska máme druhý den jednání a na tom prvním dnu proběhlo poměrně podrobné vysvětlení celé zprávy. Celou zprávu máte u sebe, což neznamená, že se tomu nevyhýbáme. Jenom chci vysvětlit, proč se tady dneska možná nebavíme přímo o situaci jako takové, ale navazujeme na debatu, která tady byla ukončena minule a jednoduše skončila v rozpravě, a já jsem začínal rozpravu tím, že jsem reagoval na oponentní stanovisko, takže to jenom vysvětlení k tomu, proč opět neopakujeme to, co tady už velmi dobře minule říkal pan zpravodaj Karel Haas.
Za druhé bych se chtěl dotknout toho, co říkal kolega Nacher, vaším prostřednictvím, pane místopředsedo, protože on tady zmínil mimo jiné to, že co nám tak dlouho trvalo, než jsme zřídili tu vyšetřovací komisi. Ono to několikrát padlo, já vám to velmi rád připomenu. Čekali jsme na ukončení vyšetřování policie, abychom mohli zjistit, zda z toho vyšetřování se dozvíme otázky, respektive odpovědi na otázky, které máme. Situace byla taková, že jsme se rozhodli tu vyšetřovací komisi nakonec zřídit, protože ve společnosti stále bylo spoustu bílých míst, a nakonec se tomu tak stalo. A jestli tady si stěžujete, že my jsme nějací příkří a že opozice kontroluje koalici, tak přece tohle nebyla politická komise, přece jsme se shodli. To znamená, tady se opravdu bavíme o tom, jak ta komise fungovala.
V závěru, snad to ještě stihnu, bych chtěl reagovat, vaším prostřednictvím, na paní kolegyni Ožanovou. Opravdu nám chcete říkat, co tady můžeme a nemůžeme říkat? Děkuji.

