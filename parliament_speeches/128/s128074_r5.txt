File: s128074.htm
Anchor: r5
Date: 28. schůze, 11. února 2025
Speaker: Poslanec Karel Haas

Speech:
Poslanec Karel Haas:: Vážená paní předsedající, děkuju mnohokrát. Vážené kolegyně, vážení kolegové, nejprve faktografické shrnutí, závěrečná zpráva vyšetřovací komise byla všem poslankyním a poslancům rozeslána dne 23. 1. 2025. V ten samý den byly rozeslány návrhy dvou usnesení.
Pod sněmovním dokumentem 5919 byl rozeslán návrh usnesení, který vzešel z hlasování vyšetřovací komise. Obsahuje celkem pět římských bodů. Tento návrh usnesení vám nyní kratince představím, těch pět bodů je velmi jednoduchých. "Vyšetřovací komise navrhuje Poslanecké sněmovně
I. aby Poslanecká sněmovna vzala na vědomí závěrečnou zprávu vyšetřovací komise ke střelbě na Filozofické fakultě Univerzity Karlovy dne 21. 12. 2023;
II. doporučuje Policii České republiky, aby postupovala v intencích doporučení vyšetřovací komise uvedených v bodě 8.a.1) závěrečné zprávy vyšetřovací komise;
III. doporučuje Ministerstvu vnitra, aby postupovalo v intencích doporučení vyšetřovací komise uvedených v bodě 8.a.2) závěrečné zprávy vyšetřovací komise;
IV. doporučuje Ministerstvu zdravotnictví a Ministerstvu školství, mládeže a tělovýchovy, aby postupovala v intencích doporučení vyšetřovací komise uvedených v bodě 8.a.3) závěrečné zprávy vyšetřovací komise;
V. doporučuje vládě připravit a předložit do legislativního procesu návrhy legislativních změn uvedených v bodech 8.b.1) a 8.b.2) závěrečné zprávy vyšetřovací komise."
Tolik k představení návrhu usnesení, které vzešlo z hlasování vyšetřovací komise. Ještě jednou opakuju, je uvedeno nebo obsaženo pod sněmovním dokumentem číslo 5919.
Druhý návrh usnesení, který jste v souladu - je to zcela v souladu s jednacím řádem Poslanecké sněmovny - obdrželi ten samý den, 23. 1., od oponentní skupiny poslanců, obsahuje celkem tři římské body návrhu usnesení. Detailně je představila jedna z navrhovatelek oponentního usnesení, ctěná kolegyně Helena Válková, prostřednictvím paní předsedající, a tento oponentní návrh usnesení máte pod sněmovním dokumentem 5954.
Co se týká dalšího postupu, tak navrhuji, aby postup byl následující. Nejprve samozřejmě v podrobné rozpravě se ať oponentní skupina, nebo zástupkyně oponentní skupiny, předpokládám - je přihlášená - přihlásí právě k oponentnímu návrhu usnesení. Za druhé avizuju, že samozřejmě v podrobné rozpravě se jako zpravodaj přihlásím už pouze odkazem na sněmovní dokument k návrhu usnesení, který vzešel z vyšetřovací komise. Za druhé...
Si pouze validuju, já jsem to signalizoval, není to žádné překvapení pro ctěné kolegy Helenu Válkovou a Jiřího Maška, že stačí asi pokývnutím, že si pouze upřesňujeme v souladu a po projednání s legislativou, že návrh jejich usnesení oponentního beru jako protinávrh k návrhu usnesení vzešlého z vyšetřovací komise. Za druhé... (Poslankyně Válková souhlasí.) Paní kolegyně kývá, mnohokrát děkuji. ***
