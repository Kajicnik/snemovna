File: s128063.htm
Anchor: r1
Date: 28. schůze, 11. února 2025
Speaker: Poslanec Stanislav Fridrich

Speech:
Poslanec Stanislav Fridrich:: Děkuji za slovo. Já slibuju, že budu také velmi krátký a stručný. Nebudu už se opakovat k té ekonomické situaci, byť si myslím, že z rozpočtového hlediska bylo správnější nejdříve schválit zákon o rozpočtovém určení daní a pak jít až na financování nepedagogických pracovníků, ale to už to zmiňováno bylo, takže se nebudu opakovat.
Já jsem tady chtěl zmínit jednu problematiku: když jsem byl osloven vedoucími jazykových kateder, speciálně na oblast výuky volitelných jazyků, kde vlastně z těch volitelných jazyků dle toho dokumentu, který mi byl zaslán, byla vyloučena ruština jako volitelný jazyk - já to tu nebudu číst, ty argumenty, je tu celkem 11 bodů, ale podepsali to šéfové kateder, dva docenti z Masarykovy univerzity i jeden doktor, což je, pane ministře, vaše alma mater, takže s těmi určitě diskutujete, ale jsou tu i šéfové kateder Univerzity Palackého, Univerzity Karlovy, Západočeské univerzity, Ostravské univerzity, a jak jsem zmínil už, i Masarykovy. Takže mě by zajímalo, jestli se s výukou toho dalšího volitelného předmětu počítá. Možná že není nutné na to odpovídat hned, ale asi by bylo dobré to i vykomunikovat s autory toho dopisu nebo té petice. Jak jsem říkal, vzhledem k pokročilé době už to nebudu číst, ale dovolím si vám to předat, ať se na to podíváte, a možná, že bychom se k tomu potom mohli vrátit na školském výboru. (Předává listinu ministru Bekovi.) Děkuju za pozornost.

