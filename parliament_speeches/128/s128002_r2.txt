File: s128002.htm
Anchor: r2
Date: 28. schůze, 11. února 2025
Speaker: Poslanec Andrej Babiš

Speech:
Poslanec Andrej Babiš:: Takže dobrý den, dámy a pánové, já ještě počkám. Zůstává tady překvapivě velký počet poslanců pětikoalice, tak já nevím, jestli všichni odcházejí. Máváme, děkujeme, že odcházíte. (Smích a potlesk poslanců hnutí ANO 2011).
Já jsem tady hlavně proto, abych mluvil na vás, vážení spoluobčané. No, já začnu... (Obrací se k vládním lavicím. Ministryně Černochová je přítomná.)
Paní ministryně má službu. Aplikace měla vlastně určit jednoho, ale je tu i pan na poplatky, tedy pan ministr kultury. Tak já, paní ministryně, mám pro vás dobrou zprávu. I když jsme se na klubu domluvili, že budeme vetovat ten návrh novely o vojácích, ale jelikož vy jste jediná z vlády, která se mnou mluví - což jsem poctěn (Se smíchem.), nikdo jiný se mnou... ještě Blažek mluví - a protože vojáci jsou pro nás strašně důležití a protože nám pomáhali v povodních a tornádo a covid a vždycky. I když někteří kolegové jsou skeptičtí s tou vaší novelou, a ještě navíc vám odešlo 1 750 vojáků vlastně, což je špatně, takže vy vlastně dneska ani nepostavíte brigádu. Já kdybych byl premiér, paní ministryně, tak já bych si zavolal všechny ministry, protože nám chybí policisté, vojáci, hasiči, Celní správa, Vězeňská služba, a to je jeden segment. Tam my potřebujeme, aby mladí - doufejme, že jsou v kondici všichni - šli a dělali tuhle službu pro nás všechny, protože je strašně potřebujeme. Takže proto já teda, pro klub je to asi překvapení, a chci poprosit náš klub a paní předsedkyni, abychom ten zákon nevetovali. (Ministryně Černochová: Děkuji.) Aspoň vidíte, jak my jsme vstřícní. Pokud se někdo chová normálně, tak jsme vždycky vstřícní a komunikujeme.
Máte to těžké, protože pokud... Já se tedy nedívám na televizi (Se smíchem.), beru prášky na tlak, ale pohoda. Občas to čtu a vlastně jsem se dozvěděl, že vy máte problém, že tam máte toho engeše a vy ho nemůžete vyhodit, protože pan prezident nad ním drží ochrannou ruku, tak to je taky zvláštní situace. Pokud je pravda, co se tam děje s těmi drony, se tam porušuje zákon, tak je to fakt peklo.
Takže já za nás - nejsem předseda klubu, ale Alenka mě pověřila, abych to tady řekl - nebudeme to vetovat (Ministryně Černochová: Já vám děkuji.) a budeme vám držet palce, ale bylo by dobré, aby i pan ministr vnitra vlastně zjistil, jaký je stav u policie, a že naše bezpečnost je důležitá pro lidi a že je to samozřejmě problém. Takže to na úvod.
Za druhé bych jsem se chtěl... Já nechodím na tiskovky, ale na tiskovce se ptal zástupce České televize, jak bude Evropa reagovat na zavedení cel na ocel a na hliník ze strany Donalda Trumpa.

