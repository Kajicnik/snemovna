File: s128039.htm
Anchor: r5
Date: 28. schůze, 11. února 2025
Speaker: Poslanec Tom Philipp

Speech:
Poslanec Tom Philipp:: Dámy a pánové, hezký večer, dovolím si vážené kolegyně a kolegové, vážený pane předsedající, navrhnout přeřazení bodu 137, sněmovní tisk 816, jako bod 2 programu 128. schůze ve středu 12. 2. hned po projednání závěrečné zprávy vyšetřovací komise ke střelbě na FF UK.
Tento bod se týká regulace prodeje energetických nápojů dětem a mladistvým. Jde o poslanecký návrh předložený 14 poslanci napříč kluby, přičemž každý klub zastupuje jeden člen výboru pro zdravotnictví a jeden člen výboru pro vědu, vzdělávání, kulturu, mládež a tělovýchovu. Regulace byla připravována již ve dvou volebních obdobích, ale nikdy se nepodařilo tento bod projednat. Situace se mezitím ovšem zhoršila. Většina evropských zemí už zavedla opatření na ochranu dětí a mladistvých, zatímco u nás regulace stále chybí. Od června roku 2022 na tomto návrhu společně pracujeme, proběhlo několik kulatých stolů, odborných jednání i konzultací se zahraničními partnery.
Návrh podpořily oba výbory, tedy školský i zdravotnický, vznikla i petice, která bude brzy projednávána na výrobu petičním. Vláda navrhla podpořit tento návrh 15. 11. 2024 a na základě jejího stanoviska jsme provedli požadované úpravy a vytvořili tento pozměňovací návrh. Prosíme o podporu předřazení tohoto bodu, aby mohl být projednán v prvním čtení. Děkuji.

