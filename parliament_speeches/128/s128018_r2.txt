File: s128018.htm
Anchor: r2
Date: 28. schůze, 11. února 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, o co méně bodů navrhl můj předřečník, o to více jich navrhnu já, takže rovnou začnu s tím seznamem, abychom to měli odbavené.
Za prvé navrhuji, abychom projednali body, které se týkají České televize, což je teď téma, které máme zítra a v pátek na programu, konkrétně tedy abychom projednali novelu ústavy, která rozšiřuje pravomoc Nejvyššího kontrolního úřadu tak, aby mohl kontrolovat i hospodaření s penězi poplatníků České televize a Českého rozhlasu, čili bod 146 našeho programu, sněmovní tisk 879, aby byl zařazen jako druhý bod dnes za zákonem o vysokých školách, čili což je dneska bod 1.
Dále aby novela zákona o Nejvyšším kontrolním úřadu, bod 147, sněmovní tisk 881, byla projednána jako druhý bod dnes za zákonem o vysokých školách.
Za třetí, aby zákon o lobbování, bod 154 našeho programu, sněmovní tisk 649, byl projednán jako první bod na řádné schůzi v pátek. To znamená v případě, že by se skončilo s mimořádnou schůzí - Česká televize, tak bychom do těch 14 hodin probrali ještě zákon o lobbování.
Dále aby zákon o podpoře bydlení, bod 2 našeho programu, sněmovní tisk 729, byl projednán dnes za školským zákonem, což je bod 11.
Dále aby návrh související s podporou bydlení, bod 3, sněmovní tisk 730, byl projednán jako následující tisk za školským zákonem, za zákonem o podpoře bydlení.
Dále aby změna zákona o střetu zájmů, bod 79, tisk 110, byl projednán jako první bod ve čtvrtek po skončení mimořádné schůze, čili až skončí mimořádná schůze, aby se pokračovalo v řádné schůzi s tímto bodem.
Dále zákon, kterým se mění zákony v oblasti ochrany hospodářské soutěže, bod 33, tisk 853, aby byl projednán jako první bod ve čtvrtek po skončení mimořádné schůze. V případě pokud projde ten předchozí, tak následovně.
Dále autonomní usnesení, bod 201 programu naší schůze, aby byl projednán před dnešním zákonem o digitální ekonomice, to je bod 4, sněmovní tisk 776.
A jako poslední navrhuji zařadit nový bod, který by nesl název Bude odsouzený politik Martin Půta sedět dále v dozorčí radě ČEZ, a. s., za STAN a Ministerstvo financí? A projednat tento bod jako bod 2 pokračování 128. schůze ve středu, to jest po bodu 199, Závěrečná zpráva vyšetřovací komise k Filozofické fakultě.
A nyní mi dovolte, abych těchto devět bodů stručně odůvodnil. Když se dívám na to, co je opravdu důležité pro Českou republiku v dnešní době, tak se domnívám, že se možná i shodneme, že to je velmi drahé bydlení, drahé bydlení v porovnání s nízkými platy. Dokonce si už toho všimla i vláda. Dneska - nebo bylo to prezentováno ze strany pana premiéra na tiskové konferenci s tím, že se oznamuje jako zásadní krok či jako přelomová událost to, že vláda konečně projednala Bartošovy programy na nájemní byty - ty, které jsme vyjednali ještě těsně před tím, než jsme byli odejiti z vlády, kde jsme původně chtěli navýšit alokaci peněz na výstavbu nájemního bydlení na 9 miliard korun. ***
