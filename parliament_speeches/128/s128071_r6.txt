File: s128071.htm
Anchor: r6
Date: 28. schůze, 11. února 2025
Speaker: Poslanec Karel Haas

Speech:
Poslanec Karel Haas:: Děkuju mnohokrát za slovo, vážený pane předsedající. Já jdu s naprosto vstřícnou nabídkou a rád si to nechám upřesnit, pokud je jakýkoliv požadavek směrem ke zpravodaji.
K faktické poznámce ctěného kolegy Aleše Juchelky, já jsem žil v domnění, dokonce od některých kolegů jsem dostal zpětnou vazbu, že to možná bylo příliš až dlouhé, ale od všech jsem snad dostal informaci, že to bylo věcné. Já jsem všechny ty body, o které legitimně žádal pan kolega Juchelka, opravdu shrnul ve své zpravodajské zprávě dne 23. ledna. Pokud si to vybavíte - když odhlédnu od úvodu, kdy jsem vyjádřil úctu všem pozůstalým po obětech - tak jsem v zásadě šel ve struktuře popis práce vyšetřovací komise, pak jsem shrnul skutkové závěry ke všem třem fázím činu toho dne inkriminovaného, to znamená zjednodušeně k fázi Hostouň, k fázi Praha před střelbou, k fázi Praha po zahájení střelby. Na skutkových závěrech, které jsem ve zpravodajské zprávě shrnoval, jsem používal pouze ty závěry, na kterých byla stoprocentní jednomyslná shoda ve vyšetřovací komisi, a shrnul jsem všechna doporučení, která já v zásadě považuju za nejklíčovější součást té závěrečné zprávy.
Jsem v tuto chvilku v zásadě velmi rád za to, že jsme ten bod 23. ledna nedoprojednali, že byl přerušen. Zpráva je opravdu obsáhlá, měli ji všichni kolegové, poslankyně, poslanci, k dispozici od 23. 1.
Proto jsem dnes v zájmu efektivity dnešního jednání nevystupoval v zásadě s opakováním celé zpravodajské zprávy. Pokud by byl jakýkoliv požadavek o upřesnění informací ze závěrečné zprávy, nějakých agregovaných tam jako na zpravodaje, tak jsem tady kvůli tomu, ale nechtěl jsem opravdu opakovat to, co jsem uvedl v té své zpravodajské zprávě dne 23. ledna. Tolik nabídka ode mě. Děkuju.

