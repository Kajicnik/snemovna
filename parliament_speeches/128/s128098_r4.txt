File: s128098.htm
Anchor: r4
Date: 28. schůze, 11. února 2025
Speaker: Poslankyně Lucie Šafránková

Speech:
Poslankyně Lucie Šafránková:: Děkuji vám za slovo, pane místopředsedo. Vážené kolegyně, vážení kolegové, v případě žádosti o vydání Tomia Okamury k trestnímu stíhání za oficiální předvolební materiál hnutí SPD jsme svědky bezprecedentního útoku na svobodu slova. Dnes se zde rozhoduje o vydání předsedy SPD k trestnímu stíhání, a to na základě zcela absurdních obvinění. Co má být tím proviněním Tomia Okamury, za které mu hrozí trest odnětí svobody? Že mluví pravdu? Že se otevřeně staví proti nelegální migraci? Že je vrcholným reprezentantem jediné reálné opozice v této zemi?
Zatímco se zde poslanci SPD stíhají za názory, skutečné a závažné projevy z vládních stran se zametají takzvaně pod koberec. Pojďme si tedy připomenout několik příkladů selektivní spravedlnosti v této zemi. Jednak Pavel Novotný z ODS, tento člověk nejenže opakovaně veřejně urážel politické oponenty, vyhrožoval jim fyzickým násilím a nazýval voliče jiných stran a občany fašisty, ale ve svém známém statusu na sociálních sítích v březnu roku 2023 vyzýval dokonce k hromadnému zabíjení a věšení českých občanů. A policie? Trestní oznámení v této věci odložila. Opravdu věříme, že spravedlnost platí pro všechny stejně?
Pojďme se podívat dále. Pan ministr vnitra Vít Rakušan, tak tento muž nechal na budovu Ministerstva vnitra za peníze českých daňových poplatníků vyvěsit odporný transparent mrtvoly v pytli. To je snad ta slavná politická kultura, kterou tato vláda tak ráda propaguje? Kde byla tehdy policie a státní zástupce? Proč tehdy nikdo nežádal stíhání?
Pojďme se podívat dále. Otakar Foltýn, tento vysoce postavený činitel Fialovy vlády veřejně nazval své spoluobčany, kteří se skládají na jeho plat, v uvozovkách - nechci to slovo říkat, ale musím - sviněmi za jiný názor, než má na nějaké věci on sám. Kde je trestní oznámení? Kde je alespoň nějaký náznak postupu státu proti těmto skutečným nenávistným projevům? Nepochybně nikde, protože pokud jste příznivcem vlády, spravedlnost se na vás nevztahuje.
Postup příslušných orgánů je selektivní a stíhají se jen některé názory, ty takzvaně nesprávné. Toto je realita výběrové spravedlnosti v naší zemi. Kdo stojí za vládou, může asi všechno. Naopak opoziční politici jsou okamžitě stíháni a jejich hlas se má umlčet prostředky trestního práva, včetně několikaletého odnětí svobody pro předsedu opoziční parlamentní strany. Toto už není svoboda založená na univerzálních, pro všechny platných lidských právech, včetně ústavně garantovaného práva na svobodu projevu.
Předseda SPD má naši plnou podporu. Stojíme za ním a budeme po jeho boku bojovat za spravedlnost. Tohle trestní stíhání totiž není jen útokem na něj a na SPD, ale na všechny, kteří odmítají tuto nehoráznou vládní zvůli, potažmo na všechny, kteří mají na zásadní věci jiný názor než Fialova vláda, s cílem je odstrašit a zavřít jim takzvaně ústa a také ovlivnit volební a politickou soutěž.
Vážené poslankyně, vážení poslanci, já na vás apeluji, nejedná se zde dneska pouze o jednoho poslance a omezení jeho práv a svobody, nejedná se tady pouze o SPD. Dnes se také mimo jiné rozhoduje o tom, zda budeme žít ve svobodné zemi a ve svobodné společnosti, kde má každý právo vyjádřit svůj názor bez strachu z trestního stíhání a z vězení. Pokud dnes dovolíme, aby vznikl tento precedens, zítra se může na pranýři ocitnout kdokoliv z vás, proto odmítám jakékoliv politicky motivované trestní stíhání kohokoliv. Nenechme si vzít naši svobodu. Je to přeci to nejcennější, co jako občané i politici v této zemi máme, a musí platit pro všechny. Sebereme-li ji jednomu z nás, pak už ji nemáme nikdo a nemůžeme si být jisti vůbec ničím. Už navždy budeme svá slova korigovat obavami, aby nás zítra, obrazně řečeno, neodvedli odsud v poutech. Odmítám toto politicky motivované divadlo.
Vyzývám vás všechny, abyste nehlasovali pro vydání Tomia Okamury k trestnímu stíhání za legitimní projevení politického stanoviska.
Když jsme tady před pěti lety rozhodovali o vydání či nevydání mé kolegyně Karly Maříkové k trestnímu stíhání za její příspěvek, hovořila jsem zde o evropské, západní koncepci svobody, která je základem pluralitní svobodné společnosti a politické demokracie. ***
