File: s128030.htm
Anchor: r4
Date: 28. schůze, 11. února 2025
Speaker: Poslankyně Helena Válková

Speech:
Poslankyně Helena Válková:: Děkuji, pane místopředsedo. Já se tedy zhostím své role předsedkyně mandátového a imunitního výboru. Je mojí povinností v souladu s jednacím řádem navrhnout na nejbližší možné schůzi zařazení bodu, který byl projednán a usnesením číslo 78 i schválen, bod, kdy je třeba, aby Poslanecká sněmovna rozhodla o tom, zda vysloví souhlas k trestnímu stíhání Tomia Okamury za přečin podněcování k nenávisti vůči skupině osob nebo k omezování jejich práv a svobod, § 356 odst. 1, odst. 3, písm. a) trestního zákoníku.
My jsme se tím zabývali na své 27. schůzi 4. února 2025 a ten nejbližší termín přichází v úvahu zítra, takže já navrhuji - budu stručná, protože všechno si řekneme asi zítra - aby byl tento bod zařazený za bod číslo 199 na odpoledne, to znamená za projednání závěrečné zprávy vyšetřovací komise o tragické střelbě na Filozofické fakultě. ***
