File: s128050.htm
Anchor: r2
Date: 28. schůze, 11. února 2025
Speaker: Poslanec Radovan Vích

Speech:
Poslanec Radovan Vích:: Děkuji. Děkuji za slovo, pane předsedající. Vážené kolegyně, vážení kolegové, měl jsem tady vystoupení asi na dvě a půl stránky, ale protože je čtvrt na jedenáct pomalu, tak se budu snažit být maximálně stručný.
Hned na úvod bych chtěl říct, že ani my nechceme měnit výsluhy.
Takže k té novele jako takové. Ta novela neřeší nedoplněnost, ale pouze upravuje stávající zákon o vojácích z povolání, přičemž odchodovost příslušníků Armády České republiky je jen vyvrcholením probíhající krize jako důsledek dlouhodobě neřešených problémů. Přichází navíc pozdě, v nevhodnou dobu a přinese maximálně zmírnění odchodovosti vojáků mimo služební poměr, nikoliv však dlouhodobá systémová řešení průběžného doplňování a snižování průměrného věku vojáků v aktivní službě.
Novela jen částečně řeší zásadní problém ozbrojených sil České republiky, to je významné nedoplnění personálu. Podle koncepce výstavby Armády České republiky 2035 má mít Armáda České republiky 30 000 osob a aktivní zálohy 10 000 osob. Aktuálně chybí v Armádě České republiky 6 000 osob a v aktivních zálohách 5 000. Náborový příspěvek bude poskytován jen specifickým odbornostem.
V návrhu je třeba upravit mnoho záležitostí, například je zde absence zákona o mimořádné službě, o které se novela zmiňuje. Pokud chce Ministerstvo obrany zvýšit platy vojáků, může tak učinit mimo tuto novelu. Doposud není známa studie o pomyslném rozevírání nůžek mezi platy příslušníků ozbrojených sil a bezpečnostních sborů v rámci výše a rozdílu jejich platů. Chceme o tom jednat, protože novela neproběhla od roku 2015, ale v rámci řádného legislativního procesu, abychom mohli podávat pozměňovací návrhy.
Na veto jsme zůstali sami, takže podle všeho zákon bude schválen v rámci § 90 odst. 2. Prostě poslanecký klub hnutí ANO vyměkl, pronesl to tady předseda hnutí Andrej Babiš, takže není k tomu co dodat. Ale chtěl bych říct, že jsme měli dvě dlouhá jednání se zástupci Ministerstva obrany, věnovali jsme tomu poměrně dost času a nebylo to plané, bylo to věcné. Jsou tam chyby, nejen legislativně technické.
Tak to, paní ministryně, přiznejte, že to tak je a že ta novela stejně dříve nebo později bude muset ještě proběhnout. Děkuji za slovo.

