File: s128079.htm
Anchor: r2
Date: 28. schůze, 11. února 2025
Speaker: Poslanec Pavel Staněk

Speech:
Poslanec Pavel Staněk:: Děkuji, paní místopředsedkyně. Kolegyně, kolegové, dovolte mi tedy, abych navázal na paní předsedkyni našeho mandátového a imunitního výboru a seznámil vás s průběhem projednávání tohoto bodu, jak přísluší zpravodaji.
Jak tady už zmiňovala paní předsedkyně Helena Válková, 7. 1. 2025 nám prostřednictvím datové zprávy do Parlamentu, sem do Poslanecké sněmovny, přišla žádost Policie České republiky o vyslovení souhlasu s trestním stíháním Tomia Okamury, kterou tady vedeme pod jednacím číslem PS 2025/000342. Tato žádost je opatřena číslem jednacím - a je to žádost Krajského ředitelství Policie hlavního města Prahy - je opatřena číslem jednacím KRPA-251171-110/TČ-2024-000041. Dovolím si tedy ocitovat konkrétně tuto žádost:
"Policejní orgán Krajského ředitelství Policie hlavního města Prahy, služba kriminální policie a vyšetřování, odbor extremismu a terorismu, první oddělení, Kongresová 1666/2140, Praha 4, s odkazem na ustanovení čl. 27 odst. 4 zákona č. 1/1993 Sb., Ústava České republiky, a ustanovení § 12 zákona č. 90/1995 Sb., o jednacím řádu Poslanecké sněmovny, ve znění pozdějších předpisů, žádá Poslaneckou sněmovnu Parlamentu České republiky o vyslovení souhlasu s trestním stíháním poslance Tomia Okamury, narozeného 4. 7. 1972.
Policejní orgán vede pod číslem jednacím KRPA-251171(-110)/TČ-2024-000041 trestní řízení pro skutek popsaný následujícím způsobem: Tomio Okamura, narozený 4. 7. 1972, jako předseda politického hnutí Svoboda a přímá demokracie, SPD, IČO 04134940, v pozici odpovědného statutárního orgánu tohoto politického hnutí v rámci činnosti a v rámci zájmu uvedeného hnutí úmyslně veřejně prezentoval a dále se v rámci této veřejné prezentace souhlasně vyjadřoval k plakátu:
I. - uvozovky - Chirurgové z dovozu - uvozovky uzavřeny - který byl v rámci uvedeného hnutí použit k ovlivnění voličů v rámci předvolební kampaně politického hnutí SPD do krajských zastupitelstev v roce 2024, přičemž na plakátu je vyobrazen muž negroidní rasy s agresivním výrazem v obličeji v zakrváceném oblečení a se zakrváceným nožem v ruce, přičemž tento plakát je doplněn textem ‚Nedostatky ve zdravotnictví nevyřeší chirurgové z dovozu. Stop migračnímu paktu EU!‘, kdy uvedený plakát má rasistický a xenofobní podtext, kdy přímo přisuzuje pouze negativní vlastnosti migrantům negroidní rasy a tímto vyvolává nenávist k této rase, přičemž uvedený plakát minimálně veřejně prezentoval tím způsobem, že jej osobně prezentoval v rámci televizní reportáže CNN Prima News v pořadu K věci, která byla odvysílána dne 19. 8. 2024 ve 12.30 a v rámci televizní reportáže CNN Prima News v pořadu Partie Terezie Tománkové, která byla odvysílána dne 25. 8. 2024 v 11.45 hodin. Dále uvedený plakát veřejně prezentoval dne 5. 9. 2024 na Václavském náměstí v Praze, kde se osobně účastnil prezentační akce politického hnutí SPD, v rámci které byl předmětný plakát vyvěšen v podobě banneru. Dále v době od 19. 8. 2024 do 30. 9. 2024 pod uživatelským jménem ‚Tomio Okamura - oficiální profil‘ na webovém portálu www.youtube.com zveřejnil celkem šest videí, kdy se jednalo o předvolební spoty, úryvky z videoreportáží, kterých se obviněný osobně účastnil, a vlastní videoprohlášení obviněného, přičemž tato videa uvedený plakát propagují a vyjádření obviněného na těchto videích jsou souhlasná ve vztahu k předmětnému plakátu. Plakát dále v době od 5. 8. 2024 do dne 5. 10. 2024 opakovaně uveřejňoval na svém facebookovém profilu ‚Tomio Okamura - SPD‘ a dne 21. 12. 2024 na sociální síti X v rámci příspěvku, který reaguje na útok v německém Magdeburku;
II. - uvozovky - Romští chlapci - uvozovky uzavřeny - který byl v rámci uvedeného hnutí použit k ovlivnění voličů v rámci předvolební kampaně politického hnutí SPD do krajských zastupitelstev v roce 2024, přičemž na plakátu jsou vyzobrazeni dva chlapci romského etnika ve školním věku, kteří mají znuděný výraz ve tváři a kouří cigarety, přičemž tento plakát je doplněn textem ‚Říkají ať chodíme do školy, ale naši to maj na háku. Podpora pouze pro rodiny, kde děti plní školní docházku!‘, kdy uvedený plakát má rasistický podtext namířený proti romskému etniku, kdy přímo přisuzuje pouze negativní vlastnosti příslušníkům romského etnika a tímto vyvolává nenávist k této etnické skupině, přičemž uvedený plakát minimálně veřejně prezentoval tím způsobem, že jej osobně prezentoval v rámci televizní reportáže CNN Prima News v pořadu Partie Terezie Tománkové odvysílané dne 25. 8. 2024 v 11.45 hodin. Dále uvedený plakát veřejně prezentoval dne 5. 9. 2024 na Václavském náměstí v Praze, kde se osobně účastnil prezentační akce politického hnutí SPD, v rámci které byl předmětný plakát vyvěšen v podobě banneru. Dále dne 27. 8. 2024 pod uživatelským jménem ‚Tomio Okamura - oficiální profil‘ na webovém portálu www.youtube.com zveřejnil video, kdy se jednalo o úryvek z videoreportáže CNN Prima News, přičemž toto video uvedený plakát propaguje a obviněný na tomto videu schvaluje podobu samotného plakátu.
Tedy dle závěru policejního orgánu úmyslně veřejně podněcoval k nenávisti k některé rase a etnické skupině a tento čin spáchal v televizi a veřejně přístupnou počítačovou sítí, čímž spáchal přečin podněcování k nenávisti vůči skupině osob nebo k omezování jejich práv a svobod podle § 356 odst. 1, odst. 3 písm. a) trestního zákoníku.
V případě potřeby lze na základě vaší žádosti za podmínek ustanovení § 65 trestního řádu umožnit v sídle policejního orgánu nahlédnutí do trestního spisu.
Vzhledem k výše popsanému žádám o vyslovení souhlasu s trestním stíháním poslance Tomia Okamury, narozeného 4. 7. 1972, jak je výše odůvodněno. Kapitán magistr Jiří Komárek, vrchní komisař."
Tolik citace z nám doručené žádosti Policie České republiky o vyslovení souhlasu s trestním stíháním. ***
