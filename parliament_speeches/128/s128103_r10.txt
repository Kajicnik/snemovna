File: s128103.htm
Anchor: r10
Date: 28. schůze, 11. února 2025
Speaker: Poslanec Hayato Okamura

Speech:
Poslanec Hayato Okamura:: Vážené dámy, vážení pánové, pane místopředsedo, já chci jenom stručně vyjádřit svůj postoj, který z pochopitelných důvodů bude i osobní.
Hluboce nesouhlasím se způsobem politiky SPD, kdy se uměle přiživuje u lidí strach, který lidem brání uvažovat a volit rozumně, a pak se ten strach využívá před volbami. Také nesouhlasím s rozbíjením té rodiny Evropské unie, která má strašně moc chyb, ale je to v lidské historii jedinečný projekt, který nám především zajišťuje mír. Jako člen zahraničního výboru - věřím tomu, že i mnozí z vás - hledíme s obavami na to, co se děje právě v těchto dnech v současném světě, a k našemu překvapení to nepřichází jenom z východu, ale i z té země, kterou stále ještě pokládáme za svého hlavního spojence. ***
