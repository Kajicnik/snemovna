File: s128061.htm
Anchor: r2
Date: 28. schůze, 11. února 2025
Speaker: Poslanec Lubomír Brož

Speech:
Poslanec Lubomír Brož:: Děkuji za slovo, pane předsedající. Vážené kolegyně, vážení kolegové, já mám připraveno poměrně hodně věcí, nicméně zejména kolegyně Jana Berkovcová, vaším prostřednictvím, řekla, vypíchla ty nejdůležitější věci. Já bych nyní hlavně představil svůj pozměňovací návrh, s kterým bych vás chtěl seznámit, ke kterému se následně přihlásím.
Pozměňovací návrh se týká podmínek pro přijímání nových učitelů, konkrétně § 9a zákona o pedagogických pracovnících. Tento návrh vychází z praktických zkušeností a podnětů, především od ředitelů škol. Současný zákon totiž vytváří nerovné podmínky pro dva typy učitelů bez pedagogického vzdělání. Od učitelů všeobecných předmětů, například češtiny nebo matematiky, nevyžaduje žádnou předchozí praxi - nevyžaduje - naproti tomu od učitelů odborných předmětů vyžaduje pětiletou praxi v oboru. Oba typy učitelů mají následně tři roky na to, aby si doplnili pedagogické vzdělání. Učitelé odborných předmětů jsou tak vlastně znevýhodněni tím požadavkem na pětiletou praxi navíc. Tu situaci by pozměňovací návrh chtěl napravit. Tahle situace, ten stav, především znevýhodňuje absolventy humanitních oborů. U učitelů odborného výcviku nebo praktického vyučování je přitom pětiletá praxe zbytečnou překážkou. O skutečných schopnostech a odborné připravenosti takového učitele by měl rozhodovat především ředitel školy, nikoliv zákonem stanovená délka praxe. Kvalita praxe se totiž může v různých případech výrazně lišit. Navíc mnoho středních odborných škol si své budoucí učitele připravuje již během studia a má s tímto přístupem velmi dobré zkušenosti.
Situaci dál komplikuje současný nedostatek učitelů odborného výcviku. Ten je způsoben především generační výměnou a velmi nízkým zájmem o tyto pozice. Požadavek pětileté praxe tento problém ještě prohlubuje. Proto navrhuji zrušit povinnou pětiletou praxi pro učitele odborných předmětů, praktického vyučování i odborného výcviku.
Děkuji za pozornost a podporu mého pozměňovacího návrhu v dalším čtení. Děkuji.

