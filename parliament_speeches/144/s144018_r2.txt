File: s144018.htm
Anchor: r2
Date: 44. schůze, 17. června 2025
Speaker: Poslanec Tomio Okamura

Speech:
Poslanec Tomio Okamura:: Vážené dámy a pánové, dnes máme na programu mimořádnou schůzi na vyslovení nedůvěry Fialově vládní koalici. Slibovali jste vládu v uvozovkách světového formátu. Místo toho tu je skandál světového formátu. Fialova vláda prostě není zárukou důvěry, ale je zárukou neschopnosti, zmatku, chaosu, jednání proti občanům a spojení SPOLU se zločinem.
Nad tématem nedůvěry současné vládě se tu scházíme v tomto volebním období poněkolikáté. Máme tu sice nové kauzy - ještě daleko strašnější než ty minulé - ale fakticky se v posledních letech ze strany Fialovy vlády nic nezměnilo. I proto tato vláda by měla odstoupit ihned, když se ukázala její prolhanost a hloupost, přesněji naprosto rekordní schopnost škodit naší zemi, ničit naši republiku, a to neuvěřitelně komplexně, protože Fialova vláda zadupává do země ekonomii, demokracii i suverenitu občanů České republiky. Vláda ODS, STAN, KDU-ČSL a TOP 09 nemá důvěru drtivé většiny české veřejnosti. Popravdě ti, kdo jí plně důvěřují, se podle renomovaných průzkumů pohybují v mantinelech statistické chyby, protože se podle průzkumu jedná o dvě až tři procenta občanů. ***
