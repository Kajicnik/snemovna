File: s144026.htm
Anchor: r2
Date: 44. schůze, 17. června 2025
Speaker: Předsedkyně PSP Markéta Pekarová Adamová

Speech:
Předsedkyně PSP Markéta Pekarová Adamová:: Děkuji za slovo. Vážené paní poslankyně, vážení páni poslanci, vážení členové vlády, milí spoluobčané, to, že se tady v červnu tohoto roku setkáme k nedůvěře vlády, mě vůbec nepřekvapuje. Bitcoinová kauza nebo kauza ministra Blažka je vlastně jenom záminkou. Co mě vede k tomuto přesvědčení, jsou zkušenosti, které z tohoto volebního období s naší opozicí máme. Jedná se totiž už o čtvrté hlasování o nedůvěře vládě a určitě není náhodou, že z těch předchozích se dvě konala vždy blízko volbám, těsně před volbami. Jednou to bylo v září 2022 - komunální a senátní volby byly v říjnu - dále pak v lednu a to bylo přímo mezi prvním a druhým kolem prezidentských voleb. Jedinou výjimku potvrzující toto pravidlo pak tedy činí říjen 2023, kdy volby sice žádné nebyly, ale tuto schůzi jsme měli. Ale je to, jak říkám, výjimka potvrzující pravidlo. Jedná se zkrátka o předvolební show, předvolební divadlo za peníze daňových poplatníků, a to jsem o tom opravdu přesvědčená.
Proto je vidět, že o bitcoiny, o věci, které jsou související s touto kauzou, úplně až tak nejde. Až budou někteří, kteří budou hovořit po mně, chtít mluvit o tom, že tohle je to klíčové a proč se tady dnes a zítra zřejmě ještě scházíme, tak ať se podívají, jak dlouho o tomto tématu hovořil za předkladatele Andrej Babiš. Dvě hodiny hovořil, z toho deset minut věnoval tady této věci. Pouhých deset minut z dvou hodin. To je odpověď na tu otázku.
Tomio Okamura, ten se věnoval mnohem víc ukrajinským uprchlíkům a vyvolávání nenávisti vůči nim než této kauze a já chci z tohoto místa důrazně odmítnout ta slova, která od něho zazněla, protože to bylo nehorázné štvaní. Jak to dopadá, když takovéto věci zaséváme do společnosti jako politici, jako zodpovědní lidé ve veřejném prostoru, to pak můžeme vidět v médiích a na sociálních sítích z videa, které teď koluje, které ukazuje napadení nebohé ženy, Ukrajinky, tady v České republice přesně takovým člověkem, který jenom proto, jakou mluvila řečí a že je to Ukrajinka, ji skopal. Tak prosím pěkně, vyvarujme se tady těchhletěch vyvolávání nenávisti. Takhle to pak končí. Nebuďme za to spoluzodpovědní.
Proto se také nechci věnovat kauze, když to nechtějí a nevěnují se tomu ani samotní předkladatelé, do většího detailu. Já jsem přesvědčená o tom, že nám výsledky auditu odpoví na celou řadu nezodpovězených otázek. Důvěřuji tomu, že paní ministryně Decroix s koordinátorem, kterého na tuto věc vybere na ministerstvo, se tomu budou věnovat opravdu důkladně a už tak dneska činí. Kdybych byla bývala v opozici, tak bych se snažila například právě využít příležitostí, které paní ministryně dala, a ohledně koordinátora bych se s paní ministryní sešla. To, že zase zavírají dveře, které jim byly otevřeny, to, že zase se chtějí vymlouvat na to, že nemají informace, aby to pak mohli tady na plénu říkat, aby to mohli říkat na sítích a šířit v médiích, to je jenom právě jejich taktika. Proto na takové jednání nejdou, stejně jako nešli na jednání o bezpečnosti. Stejně jako jim nezáleží na bezpečnosti, tak jim reálně nezáleží na vyšetření této věci. Jinak by se k tomu přece postavili jinak. My se k tomu stavíme čelem. My chceme, aby věci nebyly zameteny pod koberec, a proto také konáme.
Já myslím, že tato schůze má vytvořit jenom mlhu a má vlastně zapadnout do toho příběhu šířeného tady už poslední tři a půl roku o tom, jak je Česko spálenou zemí. Tento příběh přestává fungovat a zdaleka neodpovídá realitě. Neodpovídají tomu fakta, data, čísla. Už tady byla mnohá z nich řečena, ať už se týkají ekonomického růstu, rekordního investování do všech možných oblastí - nejenom obrany, ale také například do infrastruktury - ať už se to týká naší úrovně nezaměstnanosti, která je jedna z nejnižších v celé Evropské unii, ať už se to týká růstu mezd. Ano, nikdo nezastírá, že tato vláda musela řešit výzvy, které před žádnou jinou nestály: v energetické oblasti, v oblasti uprchlické vlny a třeba s tím souvisejícími věcmi, jako je i inflace. Ale podařilo se nám všechno toto vyřešit a opravdu si vyprošuji, aby tady zaznívaly řeči o tom, jak čeští občané trpí, spálená země je vlastně Česko a podobně.
Je to přesně naopak. V kom se vzhlíží Andrej Babiš - a dnes to tady znovu potvrdil ve svém projevu a dlouhodobě se tím netají - je Viktor Orbán. Některá zahraniční média ho nazývají českým Trumpem, ale já myslím, že je spíše českým Ficem. Toto jsou jeho skuteční přátelé a spojenci. Jaká k tomu máme fakta a důkazy? Tak stačí připomenout setkání, které proběhlo nedávno ve Francii. Andrej Babiš tady na něj odkazoval v červnu tohoto roku, kdy se lídři frakce Patrioti pro Evropu scházeli. To jsou lidé, jako je například Viktor Orbán, ale také Marine Le Pen nebo italský kontroverzní politik Matteo Salvini. Setkání spolku Svatopluk na blízkém Slovensku také stojí za zmínku a za pozornost, jaká zajímavá sestava se nám tam sešla v květnu. Například to byl nejenom tedy tamní premiér Fico, ale také Kateřina Konečná, šéfka komunistů, Miloš Zeman, Radim Fiala z SPD, Radek Vondráček z hnutí ANO a také jejich přátelé ze Slovenska. Přátelé, kdo neznáte Luboše Blahu, doporučuji, najděte si jeho výroky. V každém druhém videu velebí Rusko, Putina. Najděte si Andreje Danka, taktéž tamního politika, který jezdí do Moskvy s delegacemi tamního parlamentu a točí videa o tom, jak nakupuje v tamním supermarketu. Tady to jsou reální spojenci naší opozice. To jsou reální spojenci, se kterými by se rádi domlouvali, jakým způsobem budou ve svých zemích vládnout, a jeden druhého inspirují.
Mě občas překvapuje, že i mezi těmi rozumnějšími třeba komentátory a lidmi, kteří komentují veřejné dění, zaznívá, že zas tak velká rizika s případným návratem Andreje Babiše do vlády nehrozí. Tak prosím pěkně, já myslím, že je to zcela evidentní, že hrozí, už jenom z toho důvodu, že právě těmi praktikami, jaké používá Viktor Orbán v Maďarsku nebo Robert Fico na Slovensku, se oni inspirují. Andrej Babiš nedávno řekl: "Máme s SPD podobné názory." Takže už se Tomio Okamura těší na Ministerstvo vnitra, soudružka Konečná asi na Ministerstvo školství nebo možná spravedlnost, nevím. Tohle reálně v této zemi hrozí. To není jenom fiktivní koalice, taková, jaká tady už jednou byla, která tehdy ještě nedovolila nebo tehdy to ještě nedovolilo možná Andreji Babišovi je posadit přímo vedle sebe do vlády, ale na tohleto se teď určitě chystají všichni ti.
Čím to podpořím? Citacemi, ať to nevypadá jako moje fabulace. Například minulý rok v říjnu Andrej Babiš řekl: "Pro mě je Stačilo! nová značka. Stačilo! je Konečná. Ona vyhrála ty volby, takže pro mě to nejsou komunisti. Nejsou to komunisti pro mě." Cituji od Andreje Babiše z jeho facebookového účtu, respektive tam to sdílel, ale původně to řekl v rozhovoru na TN.cz. ***
