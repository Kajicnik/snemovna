File: s144090.htm
Anchor: r6
Date: 44. schůze, 17. června 2025
Speaker: Poslanec Jiří Mašek

Speech:
Poslanec Jiří Mašek: Děkuji za slovo. Já bych navázal na kolegu Langa a také na včerejší vystoupení paní Decroix, která nám tady deklarovala, jakým způsobem to bude řešit na ministerstvu.
Já bych vás chtěl seznámit s tím, že jsme přijali na bezpečnostním výboru usnesení a v rámci toho usnesení jsme požádali jako výbor Ministerstvo spravedlnosti, vládu České republiky a veřejné instituce přijmout všechny nezbytné kroky k tomu, aby byly transparentně a detailně popsány všechny okolnosti, které sjednání a přijetí tohoto daru provázely. Požádali jsme také, aby ti, kteří se na těchto krocích aktivně podíleli, vyvodili osobní odpovědnost. Dále jsme požádali vládu České republiky a ministryni spravedlnosti, aby do čtrnácti dnů vypracovali detailní popis transakce a identifikovali ty, kdo byli za jednotlivé kroky odpovědni. To bylo před týdnem, takže týden nám už uplynul. Věřím, že se to blíží a že dostaneme ty informace. Tím jsme zavázali za bezpečnostní výbor, jak koaliční, tak opoziční poslanci. Já jsem tam použil právě toto usnesení, protože odpovídá tomu, co tady načetl Petr Letocha. To bylo v době, kdy STAN se velmi vymezoval proti této vládě a vyhrožoval tím, že tu vládu opustí kvůli tomuto skandálu, který se odehrál.
Ještě navážu na kolegu Langa, tam... Ale už je to taky ve veřejných zdrojích, že od 1. dubna to vyšetřuje NCOZ. Takže jsme skutečně nedostali odpovědi, co se děje, je to součástí trestního řízení. Nicméně podotýkám, že NCOZ statečně nastoupilo na obě ministerstva až o šest nebo sedm týdnů později po tom trestním oznámení, takže už tam zřejmě byl i určitý prostor pro nějaký úklid. Zarazilo mě, a to zase je veřejná informace, že sice - z Brsky to zaznělo - že všechny služby pracovaly podle zákona, nicméně překvapivé je, když si o tom všichni cvrlikají, vrabci, na obou ministerstvech, že žádná ze služeb vůbec netušila, co se děje.

