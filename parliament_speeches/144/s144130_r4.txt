File: s144130.htm
Anchor: r4
Date: 44. schůze, 17. června 2025
Speaker: Poslanec Jiří Havránek

Speech:
Poslanec Jiří Havránek: Krásné odpoledne. Kolegyně, kolegové, já si dovolím ve faktické poznámce reagovat směrem ke ctěnému kolegovi panu předsedovi Jakubu Michálkovi, prostřednictvím pana předsedajícího, k tomu, co se týká pozměňovacího návrhu, o němž on tu mluvil, který se týká rušení toho 40milionového stropu prodeje podílu z firem, akcií a samozřejmě kryptoměn a budu ryze faktický. Piráti byli pro zavedení tohoto stropu v rámci konsolidačního balíčku. Tak to bylo, tak to je. Co se dělo dále v průběhu? Samozřejmě byli jsme kritizováni ze strany opozice za zavádění tohoto stropu zejména kvůli tomu, co se týká malých firem, respektive jejich prodejů, a já tu kritiku považuju dnes zpětně za správnou, a proto jsme předložili ten pozměňovací návrh. V mezičase jsme ale taky jednomyslně v Poslanecké sněmovně schválili to, že kryptoměny jsou na roveň akcí, co se týče časového testu. Myslím si, že jsme si tady za to všichni tehdy zatleskali a já jsem za to stále rád a pyšný, protože souvislost s touto kauzou je vlastně nulová.
Teď se opravdu ptám. Pan Jiříkovský a jeho bitcoiny, všichni do jednoho tu o nich mluvíme, někdo jako krvavých, někdo říká, že jsou shady, to říkám třeba zrovna já, jiný říká, že jsou flagnuté a tak dále, a tak dále. A já se chci opravdu zeptat, na základě čeho někdo dochází k myšlence, že pan Jiříkovský by se tyto bitcoiny snažil legálně směnit a jak by se mu to povedlo? První otázka.
Druhá otázka, logicky, pokud by je takto prodával, z čeho vůbec vycházíte z teorie, že by se snažil nějakým způsobem danit? Oboje jsou nesmysly, protože legálně směnit s ohledem na AML zákony by on tyto bitcoiny nemohl v žádné směnárně působící v České republice, v žádné směnárně působící v Evropě. Takže čistě faktická poznámka, která myslím za prvé obhajuje náš pozměňovací návrh, a za druhé, která hodnotí to, jak by pan Jiříkovský mohl či nemohl něco danit. Z mého pohledu je to nemožné, protože za prvé by nebyl schopen je převést (Předsedající: Čas.) do fiatové měny a za druhé určitě nechtěl danit.

