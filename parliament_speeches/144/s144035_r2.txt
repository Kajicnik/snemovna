File: s144035.htm
Anchor: r2
Date: 44. schůze, 17. června 2025
Speaker: Ministr průmyslu a obchodu ČR Lukáš Vlček

Speech:
Ministr průmyslu a obchodu ČR Lukáš Vlček:: Tak pane předsedající, děkuji za slovo. Vážení členové vlády, vážené poslankyně, poslanci, hezké odpoledne. Dovolte, abych využil tuhletu příležitost při projednávání o vyvolání nedůvěry vládě České republiky, abych tedy já i za rezort, který mám tedy tu čest posledních zhruba osm měsíců řídit, abych tedy se dotknul -⁠⁠⁠⁠⁠⁠ a záměrně říkám dotknul -⁠⁠⁠⁠⁠⁠ některých témat, která rezort Ministerstva průmyslu a obchodu, který Starostové řídí poslední tři a půl roku, tak která má za sebou. Těch věcí opravdu není málo, proto dovolte, že v mnoha ohledech nepůjdu úplně do číselných detailů, ale i tak bych vás velmi rád seznámil s řadou věcí, které si myslím, že -⁠⁠⁠⁠⁠⁠ podle mého názoru -⁠⁠⁠⁠⁠⁠ se opravdu povedly. Je opravdu mnoho oblastí, na které opravdu můžeme být hrdí.
Za mě osobně, dovolte abych -⁠⁠⁠⁠⁠⁠ než začnu k těm samotným bodům, které se našeho rezortu týkají -⁠⁠⁠⁠⁠⁠ tak abych ale zároveň vyjádřil můj osobní názor na hodnoty, které hájí tato vláda, vláda, která jasně říká, kde stojí Česká republika, kde má stát, jaké hodnoty má hájit, že se má postavit za slabšího, že se má postavit proti agresorovi. To jsou opravdu základní hodnoty, které mnohdy některými ekonomickými aspekty těžko vyvažujeme, a přitom právě i v tom ekonomickém životě, hospodářském životě mají opravdu velkou roli. Dovolte, abych se zastal vlády, která jasně deklaruje, že Česká republika má místo ve strukturách -⁠⁠⁠⁠⁠⁠ aktivních strukturách -⁠⁠⁠⁠⁠⁠ Evropské unie a NATO. Já záměrně říkám v aktivních strukturách, protože sami vidíme na své každodenní práci, že pokud si s tím dáme tu práci a naše rodiny nám to mnohdy mohou mít za zlé, pokud jsme ochotni cestovat na druhý konec světa, aktivně létat na Evropské rady a tak dále, tak se dá opravdu mnoho věcí -⁠⁠⁠⁠⁠⁠ mnoho věcí, na které jsme třeba v minulosti nebyli úplně zvyklí nebo nám třeba můžou přijít jako věci ne úplně běžné -⁠⁠⁠⁠⁠⁠ tak se dokáží změnit, dokážeme vydiskutovat změny. Ač Českou republiku můžeme brát jako stát středního významu, střední velikosti v Evropě, není to stát, který je malý, Česká republika se svými deseti miliony obyvatel je stejně velký stát jako například Švédsko, ale pokud chceme i oproti, řekněme, těm silnějším hráčům uspět a dáme si s tím tu práci, tak to možné je. Za mě osobně je Česká republika i dobré místo, dobrou adresou pro zahraniční investory a opět to vidíme v té naší každodenní práci, že pokud jsme schopní na tom aktivním poli vystupovat, aktivním poli působit vůči důležitým zahraničním investicím, které opravdu česká ekonomika potřebuje -⁠⁠⁠⁠⁠⁠ my nutně potřebujeme rozvíjení investičního prostředí, my potřebujeme nové investory s vysokou přidanou hodnotou -⁠⁠⁠⁠⁠⁠ tak zároveň, pokud si s tím jako vláda dáme tu práci a budeme aktivně v těchto oblastech vystupovat, tak dokážeme velké investice do České republiky přitáhnout, ať je to otázka čipových technologií, ať je to otázka modernizace automobilového průmyslu, oblastí, jako jsou například polovodičové technologie, umělá inteligence a tak dále. ***
