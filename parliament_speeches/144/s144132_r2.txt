File: s144132.htm
Anchor: r2
Date: 44. schůze, 17. června 2025
Speaker: Poslanec Karel Haas

Speech:
Poslanec Karel Haas: Kolegyně, kolegové, právní stát je nudný a on většinou prohrává souboj s hloupostí, já se přesto do toho nerovného zápasu pustím a opravdu dodržím faktickou. Mám tady celkem šest reakcí na kolegy.
Nejprve ke kolegovi Jakubovi Michálkovi, prostřednictvím vás, pane místopředsedo. Republika přišla o tři miliardy, které nezabavila při otvírání peněženky. Prosím vás, při otvírání peněženky disponoval pravomocně odsouzený zločinec Jiřikovský se svým právoplatně vrácený majetkem, který mu byl vrácen přes čtyři rozhodnutí českých soudů. Může se nám to líbit, nemusí se nám to líbit. Majetek mu při otevření peněženky nikdo zabavit nemohl. Jakub Michálek to jako právník ví, tvrdí tady úplný nesmysl. Proč MF neoznámilo, to tady padá jak kolovrátek. No, za prvé, všichni znáte ústavní pravidlo, že státní orgány mohou dělat pouze to, co jim zákon ukládá, na rozdíl od nás, soukromých subjektů, kteří můžeme dělat vše, co zákon nezakazuje. A § 2 - a teď směřuju na všechny, kteří tady seděli od roku 2008 - § 2 českého AML zákona, to je dvěstěpadesáttrojka z roku 2008 nezařazuje stát mezi povinné osoby. Takhle jednoduché to je.
Já jsem taky několikrát říkal, že jestli existuje nějaké možné potenciální systémové poučení z této kauzy, to je otázka budoucích legislativců, jestli tam stát nezařadit, ale doposud stát povinnou osobou není.
Tím se dostávám, prosím vás, ke kolegyni Olze Richterové. Směnárna zafungovala. To je důkaz toho, že zákon funguje podle § 2, směnárna při jakékoliv činnosti tou povinnou osobou je. A pak tady padl úplný nesmysl o notářích a advokátech. Notáři a advokáti, viz písm. g odst. 1 § 2, nejsou povinnými osobami en block, ale pouze při vyjmenovaných transakcích (Předsedající: Čas.) v tom daném zákonu. Děkuju.

