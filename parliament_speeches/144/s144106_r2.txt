File: s144106.htm
Anchor: r2
Date: 44. schůze, 17. června 2025
Speaker: Poslankyně Vladimíra Lesenská

Speech:
Poslankyně Vladimíra Lesenská: Děkuji za slovo, vážený pane předsedající. Vážení páni ministři, dámy a pánové, dnes tu nestojíme jen nad formálním hlasováním o nedůvěře vládě, dnes rozhodujeme o tom, zda máme všichni odvahu přiznat, že vláda Petra Fialy tuto zemi nejen dovedla do krize, ale že především ztratila důvěru občanů. Zklamala i jejich očekávání, nesplnila svůj program, natož svoje vlastní sliby. Jsme tady, protože vidíme, jak se životy lidí den ode dne zhoršují, jak se lidem z peněženek vytrácí úspory a jak se obavy z budoucnosti stávají každodenní realitou.
Poslední události, takzvaná bitcoinová kauza, otřásly důvěrou v samotný základ právního státu. Ministerstvo spravedlnosti přijalo dar ve výši stovek milionů korun v bitcoinech od osoby, která byla v minulosti pravomocně odsouzena za trestnou činnost a je spojená s nelegálním tržištěm, darknetem.
Tento dar nebyl řádně prověřen, a přesto měl být využit pro veřejný rozpočet. Ministr spravedlnosti Pavel Blažek sice rezignoval, ale odpovědnost nekončí jeho odchodem. Jak se mohl celý systém tak zásadně mýlit? Jak je možné, že vláda v čele s premiérem Fialou o takovémto kroku buď nevěděla, nebo ho tiše tolerovala? Tato událost není o jednotlivci, je to obraz celého vládního stylu, netransparentního, arogantního, odtrženého od reality. Ale nelze tuto vládu hodnotit jen podle posledního skandálu. Vláda Petra Fialy selhává od počátku svého mandátu ekonomicky, sociálně, bezpečnostně i morálně.
Zaznívaly sliby o odpovědném hospodaření, ale výsledek je úplně opačný. Státní dluh raketově narostl, o rozpočtu raději ani mluvit nebudu. A inflace zničila úspory nás všech. A to nám naše úžasná vláda, plná odborníků, vysvětluje, jak máme šetřit, abychom vůbec v důchodu přežili, protože podtrhávají průběžný důchodový systém.
Vláda tvrdila, že nebude zvyšovat daně, a přitom je navyšuje ve všech možných parametrech. Daňové zatížení pracujících, drobných podnikatelů, to všechno roste, zatímco nadnárodní korporace dál odvádějí zisky mimo naši republiku. Zdravotnictví a sociální systém se rozpadá před očima, praktičtí lékaři i specialisté, zvláště v regionech, stárnou a odcházejí do důchodu. Noví nenastupují. Terénní zdravotní a sociální služby nestačí pokrýt potřeby obyvatel. Senioři nemají přístup k důstojné péči. Mladé rodiny nemají kde bydlet. Bydlení se začíná stávat luxusem, nájmy rostou do nebes. Kde mají žít, když si ani poctivou prací nemohou zajistit střechu nad hlavou? Mnoho mladých párů odkládá rodinu, protože se bojí, že to finančně nezvládnou. A to vše v situaci, kdy porodnost klesla na historické minimum, zatímco náš národ neuvěřitelně rychle stárne.
Co dělá naše současná vláda? Nic, nebo spíš nic smysluplného. Žádné skutečné kroky k omezení inflace, žádné snížení DPH na základní potraviny, hygienické prostředky, nic na podporu mladých rodin. Jen plané sliby a zadlužování. Vidíme jen prudký nárůst objemu sociálních dávek, na kterých dnes už končí nejen nízkopříjmové rodiny, senioři, ale i střední třída. Dlouhodobě čerpá dávky pomoci v hmotné nouzi kolem 60 000 domácností, což je přibližně necelého 1,5 procenta všech domácností v České republice. Údaj je zpočátku letošního roku, to je z roku 2025. ***
