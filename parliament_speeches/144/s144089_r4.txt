File: s144089.htm
Anchor: r4
Date: 44. schůze, 17. června 2025
Speaker: Poslanec Pavel Růžička

Speech:
Poslanec Pavel Růžička: Děkuji, pane předsedající. Já bych se vrátil k tomu, co říkal kolega Mašek a bývalý pan ministr Metnar, tanky Leopard. Za ministra Metnara vznikla na VTÚ takzvaná koncepce výstavby tankového vojska, kde největší odborníci z tankového vojska na VTÚ a v rámci armády zpracovali koncepci, kde popsali jednotlivé druhy tanků - od izraelských, francouzských, amerických, korejských - prostě velice dobře to vysvětlili a udělali k tomu nějaké hodnocení. Tank Leopard nebyl ten, který byl nejlepší. Prostě nebyl! Ta studie je dělaná nezávisle, takže paní ministryně tady jednoznačně lhala. Nevím, kde přišla na to, že Leopard je ten nejlepší. Prostě není!
Když se podívám na zkušenosti na Ukrajině, tak ty informace z ukrajinského bojiště samozřejmě jsou velice zkreslené - víme proč, protože do éteru se nedostává ta pravda, která tam je - ale prostě unikly nějaké věci, že ten Leopard je náročný na údržbu, Ukrajinci se nestačí o tu techniku starat a ty Leopardy tam nejezdí. OK, když bojujou, tak nějaké výsledky mají, ale složitostí údržby ukrajinská armáda to na tom bojišti nezvládá. To cituju to, co je z veřejně dostupných zdrojů.
Já říkám, že tank 2A4 bez jakékoliv úpravy není lepší než T-72 po modernizaci. Prostě není! Samozřejmě píárově to vypadá velice dobře. Ti vojáci řeknou: Ježíšmarjá, my jsme rádi, že tady můžeme jezdit s holým Leopardem ze sedmdesátých let. Ale pokud bych porovnal sedmdesát dvojku, která je v plné palbě a je modernizovaná tak, jak má být, tak prostě takhle nemodernizovaný Leopard prostě lepší není. To se tady můžeme hádat do krve.

