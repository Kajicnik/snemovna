File: s144032.htm
Anchor: r2
Date: 44. schůze, 17. června 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura:: Děkuji za slovo, pane místopředsedo. Vážené paní poslankyně, vážení páni poslanci, v zásadě bych mohl začít úplně stejně jako své vystoupení na mimořádné schůzi asi před deseti dny. Opět jsme byli svědky mnoha spekulací, domněnek, fabulací, neuvěřitelných konstrukcí, ale taky čistých lží. Tak já dnes řeknu fakta, jak to bylo z hlediska Ministerstva financí, pak se vrátím k těm fabulacím a lžím a pak se určitě budu věnovat tomu, co Ministerstvo financí vlastně prosadilo, na čem pracovalo. Dneska je to přesně tři a půl roku, 17. prosince 2021 jsme byli jmenováni, dneska je 17. června 2025, takže od toho milého okamžiku dneska uplynulo přesně tři a půl roku.
Tak 30. ledna letošního roku jsem dostal, respektive kabinet ministra financí, obdržel dopis z Ministerstva spravedlnosti, kde mě kolega, bývalý ministr, požádal o schůzku a přiložil k tomu tři přílohy. Ty přílohy jsou jednoduché, můžu je tady vyjmenovat. Bylo to usnesení Krajského soudu v Brně z 8. 1. letošního roku v trestní věci vedené proti Tomáši Jiřikovskému a jeho manželce a rozsudek téhož soudu proti oběma manželům z 3. září 2019. Přílohou byl rovněž dopis advokáta Jiřikovského z ledna 2025 adresovaný ministru spravedlnosti.
Přesně tyto informace jsme jsme sdělili médiím v minulých čtrnácti dnech, ministerstvo financí nemělo a nemá žádný důvod nic tajit, na veškeré novinářské dotazy reagovalo velmi otevřeně, což si lze velmi snadno ověřit v oficiální komunikaci Ministerstva financí a ve všech odpovědích, které médiím v této věci z úřadu odešly. Chápal bych kritiku, kdyby úřad něco tutlal, ovšem v tomto případě jsme se ke všem dotazům postavili čelem a velmi otevřeně.
Vrátím se tedy k tomu dopisu z 30. ledna 2025. Někteří se možná chybně domnívají, že ministr sedí ve své kanceláři, otevírá poštu a on-line vyřizuje mailovou komunikaci. Nevím, jestli to tak někdy bylo, ale to já nepovažuju za efektivní způsob řízení ministerstva, takže se postupuje jako obvykle a já vás seznámím s tím, jak se postupuje obvykle. Jakýkoliv oficiální dopis nebo mail, který na ministerstvo dorazí, je přidělen buď kabinetu, anebo příslušné sekci, podle obsahu toho dopisu či písemnosti. Protože se jednalo o žádost o schůzku, tak v tomto případě byla tato písemnost přidělena kabinetu ministra. Ředitel kabinetu potom 3. února zadal právní sekci za úkol připravit podklad pro jednání. Těch schůzek jsou desítky a desítky měsíčně, nepamatuji si schůzku, na kterou bych šel bez podkladů, které mi připraví Ministerstvo financí. Mimochodem, když si vzpomeneme na několikaměsíční projednávání konsolidačního balíčku, tak těch podkladů bylo skutečně několik desítek. Myslím, že je to normální, že ministři chodí na schůzku vybaveni podklady, které mu (jim?) zpracují odborné útvary, myslím, že je to zcela normální. Právní sekce tento podklad poslala zpět do kabinetu 13. února, já jsem ho dostal 25. března, následně jsem požádal... Nebo při nejvyšší příležitosti, asi někdy na přelomu března a dubna, jsem měl neformální jednání s panem ministrem Blažkem. V tom podkladu bylo napsáno, že uzavření té smlouvě je problematické, já jsem ho o těch věcech, které jsme vnímali jako problematické informoval, minimálně jsem tam jmenoval, že to je problematické z hlediska politického, ale i etického, že by mohl vzniknout morální hazard vůči tomu, že by to mohl být návod i pro příští osoby, které byly odsouzené nepodmíněně za úmyslný trestný čin. Byl jsem informován, že ta smlouva již byla podepsána, a to 7. března.
Určitě se... Už se mě někteří ptají, proč jsem to dostal až 25. března. Je zcela obvyklé, že dostávám podklad na jednání den nebo dva předem, je to zcela obvyklé, ten dopis sice přišel 30. ledna, od té doby tu schůzku nikdo neurgoval, to znamená, zůstala někde viset. Dneska mohu zpětně říct, že se mohl a měl dostat tu informaci o informaci dříve, ale prostě stalo se, nevidím v tom žádný úmysl, Ministerstvo spravedlnosti tu schůzku neurgovalo.
Musím říct a zopakovat, to už jsem tady říkal ten minulý týden nebo před deseti dny, nebyla to žádost o posouzení smlouvy, nebyla přiložená smlouva, nebyla tam žádost o stanoviska, logicky. Nemáme tuto kompetenci a neměla by tam ani ta žádost být, takže já to nekritizuji, jenom konstatuji, protože ve výhradní gesci to bylo v tomto případě konkrétního ministerstva, a to Ministerstva spravedlnosti. ***
