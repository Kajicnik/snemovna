File: s144122.htm
Anchor: r1
Date: 44. schůze, 17. června 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji vám za slovo. No, nedá mi to. Musím reagovat na paní ministryni obrany. Tím, jak řekla - budu volně parafrázovat, prosím, nechytat mě za slovo - jak řekla, že určitě pan ministr financí vidí na monitoru ten průběh, to jednání, to je dobře, ale já jsem zase - a říkám to po x-té - měl by být přítomen zde, protože z úst poslanců za hnutí ANO padly otázky, které chceme zodpovědět, chtějí to slyšet i naši lidé a chce to slyšet i veřejnost. Je to umocněno i otázkami novinářů na vaší proběhlé tiskové konference, že žije to. Žije to tím veřejným prostorem, je to veliký průšvih a pan ministr financí zde přítomen není.
Další k té vaší... nebo ještě před tou tiskovou konferencí proběhla vláda, protože je středa, no a ta tiskovka - to všechno skončilo, tak opravdu nevidím důvod, proč pan ministr zde přítomný není a nereaguje na naše otázky relevantní - k té tiskovce... Už částečně, prostřednictvím paní předsedající, to naťukl kolega Pražák, co tam zaznělo za otázky, jaké jsem sledoval prostě vyhýbavé odpovědi, respektive spíš neodpovědi a oddalování problémů, nechat to vyhnít a vážení občané zapomenou na všechno. Obecně podporuji sport, určitě je to dobrá věc, ale aby jeden z výstupů tiskové konference byl, že Fiala chce dostat do Česka (Ukazuje materiál.) úvodní etapu startu Tour de France, no tak to si nemyslím, že je to věc, která v tuto chvíli opravdu tíží občany této naší země. Děkuji.

