File: s144078.htm
Anchor: r2
Date: 44. schůze, 17. června 2025
Speaker: Ministr životního prostředí ČR Petr Hladík

Speech:
Ministr životního prostředí ČR Petr Hladík: Vážená paní místopředsedkyně, dovolte mi, abych přednesl nějakou zpětnou vazbu na to, co právě přednesla prostřednictvím vás, paní místopředsedkyně, paní poslankyně Kocmanová. Musím říct, že mě obecně zklamává to, že abychom ty věci diskutovali - a vy jste byli skoro tři roky součástí vlády České republiky, na celé řadě těch dokumentů, toho, co jste zmiňovali, jste se podíleli, hlasovali jste pro to, a teď vlastně si dovolujete celou řadu věcí kritizovat.
Já začnu těmi strategickými dokumenty. Je schválen energeticko-klimatický plán hlasy Pirátské strany. To nepopřete, paní poslankyně. A tenhleten jasně říká trajektorii vývoje české energetiky do roku 2050 s konkrétními cíli do roku 2030. Připomenu jenom pro všechny, že se jedná o neutralitu, a podíl energetiky zhruba padesát na padesát mezi jádrem a obnovitelnými zdroji s konkrétními závazky do roku 2030, ať už se to týká obnovitelných zdrojů, ať už se to týká úspor energie, ať už se to týká náhražky konkrétních paliv za další dostupné zdroje, jako je vodík a tak dále. To je první věc.
Druhá věc, Modernizační fond. V prosinci roku 2022 vláda, jejíž součástí byla Pirátská strana a hlasy pirátských ministrů, odsouhlasila rozdělení, procentuální rozdělení jednotlivých os Modernizačního fondu. Celou dobu jsou zástupci Pirátské strany členy rady fondu, Státního fondu životního prostředí, celou dobu odsouhlasují a hlasují pro konkrétní projekty. Celou dobu se Státní fond životního prostředí drží ve výzvách parametrů schválených vládou v prosinci roku 2022 a v rozdělení mezi energetiku, teplárenství, průmysl, bydlení, dopravu a také inovativní projekty.
Já jsem tady dneska hovořil - a je škoda, že paní poslankyně tady neposlouchala, když tady nebyla - o Nové zelené úsporám, o víc jak 400 tisících projektech z Nové zelené úsporám. Ty byly odzdrojovány Modernizačním fondem. My jsme dokázali zajistit to za naší vlády, že se tady nebude používat uhlí po roce 2030 pro teplárenství díky kompletnímu přechodu teplárenské soustavy centrálního vytápění teplem díky Modernizačnímu fondu.
Co se týká otázky dopravy, tak aktuálně řešíme jak elektrifikaci, tak pořízení nových lokomotiv, tak městské hromadné dopravy, tak regionální dopravy pro kraje. To jsou vypsané výzvy. A takhle bych mohl pokračovat.
Dotknu se krátce ochrany přírody a krajiny a tohohle zákona. Určitě se dá souhlasit s tím, že celá řada pozměňovacích návrhů tak je nadbytečných. Já jsem tady opakovaně jako ministr životního prostředí jasně se vyjádřil k tomu, které pozměňovací návrhy mají a které nemají podporu, a musím říct, že mě mrzí z vašich úst, že zase zpátky vracíte tu debatu a snažíte se vlastně z toho vytvořit nějakou kauzu, která prostě neexistuje.
Poslední věc jsou pokuty. Pokuta je záležitost, která má demotivovat toho, kdo takovouhle činnost páchá, aby jí vůbec nepáchal. A já souhlasím s tím, že pokuty a limity pokut mají být v maximální výši vysoké, tak aby odrazovaly. Já vyjmenuji všechny zákony: vodní zákon, zákon o ochraně zemědělského půdního fondu, zákon o ovzduší, novela zákona o ochraně přírody a krajiny. Ve všech těchto zákonech se výrazným způsobem zvyšují limity pokut, a to většinově desetinásobně proti současnému stavu. Je to i u ochrany přírody a krajiny. A ano, ani tento pozměňovací návrh nemá moji podporu. Tak já bych byl docela šťastný, kdybychom tu debatu vedli korektní formou a nedělali mediální zkratky tam, kde nejsou. Nechci paní poslankyni obvinit z toho, že by lhala, ale občas mluví prostě nekorektně. Děkuji.

