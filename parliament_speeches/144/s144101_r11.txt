File: s144101.htm
Anchor: r11
Date: 44. schůze, 17. června 2025
Speaker: Poslanec Radek Rozvoral

Speech:
Poslanec Radek Rozvoral: Děkuji za slovo, pane místopředsedo. Vážené kolegyně, vážení kolegové, vážený pane ministře, dovolte mi též vystoupit k projednávanému bodu, kterým je hlasování o vyslovení nedůvěry vládě Petra Fialy. Jsem přesvědčen, že nejde o pouhou formální proceduru, ale o zásadní moment, kdy máme možnost postavit se otevřeně a důrazně proti škodlivé politice současného kabinetu a vyslovit to, co si myslí stále větší část našich občanů, že tato vláda selhala. Vládní politika přispívá k tomu, že naši občané chudnou, klesá jejich životní úroveň a naděje na lepší budoucnost se rozplývá. Mnoho mladých rodin dnes odkládá nebo zcela vzdává myšlenku na děti ne proto, že by si je nepřály, ale protože jim to ekonomická realita neumožňuje. Ceny bytů a nájmů se vymkly kontrole, zatímco dostupnost vlastního bydlení je pro střední třídu téměř nedosažitelná. Stavební řízení je zdlouhavé a stát místo podpory klade další překážky.
Vláda navíc zvýšila daně, omezila daňové slevy, zavedla či rozšířila některé spotřební daně a přenesla daňovou zátěž na pracující občany a drobné podnikatele. Omezení daňové slevy na manželku, snížení podpory spoření na stáří či omezení školkovného jsou příklad opatření, která dopadají především na rodiny s dětmi, seniory a střední třídu. A co je naprosto nepřijatelné, vláda okradla důchodce, když jednostranně omezila zákonnou valorizaci důchodů, čímž každého seniora připravila v průměru o více než tisíc korun měsíčně. Místo aby stát chránil ty, kteří si to zaslouží, obrací se k nim zády. Místo aktivní pomoci v době vysoké inflace a zdražování vláda jen přihlížela, jak občané ztrácejí reálné příjmy, a když už zasáhla, tak pozdě a neefektivně. Takto si pomoc státu nepředstavujeme. ***
