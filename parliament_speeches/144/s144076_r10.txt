File: s144076.htm
Anchor: r10
Date: 44. schůze, 17. června 2025
Speaker: Poslankyně Klára Kocmanová

Speech:
Poslankyně Klára Kocmanová: Já děkuji za slovo, paní místopředsedkyně. Vážené kolegyně, vážení kolegové, vážení páni ministři, já tu dnes nestojím jenom jako poslankyně z řad opozice, ale taky jako zástupkyně části voličů, kteří na začátku volebního období uvěřili slibům a závazkům téhle vlády. A my jsme se tu dneska sešli zejména kvůli bitcoinové kauze. Ale vzhledem k tomu, že projednáváme vyslovení nedůvěry vládě České republiky a že tu vystupovali jednotliví ministři, kteří představovali, co všechno se povedlo za celé volební období, tak si myslím, že je jenom fér se podívat na programové prohlášení. A já, protože tu stojím jako poslankyně za Piráty, to znamená za stranu, která se podílela na tvorbě programového prohlášení téhle vlády, jako i někdejší koaliční poslankyně, tak musím říct, že až do poslední chvíle ve vládě jsme se za Piráty snažili, aby se ty body, jednotlivé body, naplnily, snažíme se o to dál. Myslím si, že (je) jenom fér si teďka zhodnotit, co z toho se povedlo.
Já musím zcela upřímně říct, že už během působení ve vládní koalici jsem často byla zklamaná z toho, jak málo se vláda svým vlastním závazkům věnuje, protože v některých tématech jsem měla pocit, že tady je jenom opravdu nějaká malá menšina, která se ve skutečnosti to programové prohlášení snaží plnit, a často jsme přitom naráželi právě na ministry, kteří tyto závazky občanům i Poslanecké sněmovně při žádosti o důvěru sami slíbili.
Takže shrnu situaci ve dvou oblastech: v oblasti životního prostředí a zemědělství, která s ní úzce souvisí. Právě v těchto oblastech totiž programové prohlášení obsahuje celou řadu závazků: k ochraně klimatu, k ochraně krajiny, podpoře malých zemědělců, férovém nastavení dotací nebo třeba k navrácení vody do krajiny. A v roce 2022 bylo programové prohlášení vlády v těchto tématech skutečně ambiciózní, jenže realita se těmto slibům bohužel úplně nepřiblížila. Já myslím, že jedním z největších zklamání v téhle oblasti je fakt, že vláda dodnes nepředstavila žádný jasný plán modernizace energetiky a průmyslu, a přitom už před dvěma lety, i za přispění Pirátů, když jsme ještě ve vládě byli, připravovalo Ministerstvo životního prostředí a Ministerstvo průmyslu a obchodu aktualizaci strategických dokumentů, které by takovými plány mohly být. Je to Politika ochrany klimatu a je to Státní energetická koncepce. A tyhle dokumenty tedy vycházejí z aktualizace vnitrostátního plánu pro oblast energetiky a klimatu, kterou po nás jako po členském státu vyžaduje Evropská komise. ***
