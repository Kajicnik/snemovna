File: s144104.htm
Anchor: r2
Date: 44. schůze, 17. června 2025
Speaker: Poslankyně Marie Pošarová

Speech:
Poslankyně Marie Pošarová: Děkuji za slovo. Vážené poslankyně, vážení poslanci, návrh na vyslovení nedůvěry vládě není pouhou formalitou ani politickým divadlem, je to akt zodpovědnosti vůči občanům této země, kteří si zaslouží transparentní, spravedlivou a kompetentní správu. Důvodů pro tento krok je celá řada. Vláda, která měla být symbolem stability a odbornosti, se stala synonymem chaosu, nekompetence a ztráty důvěry. V oblasti hospodářské politiky jsme svědky bezprecedentního nárůstu zadlužení, aniž by byl vidět odpovídající přínos pro životní úroveň obyvatel. Inflace drtí domácnosti, zatímco vládní představitelé působí dojmem, že realitu v zemi nevidí, nebo ji ignorují. Nesystematické rozhodnutí ve školství, zdravotnictví i energetice ukazují, že chybí dlouhodobá strategie. Vláda místo toho reaguje chaoticky, často až pod tlakem veřejnosti. Důvěra lidí v instituce klesá a není divu.
Ale to, co se stalo v souvislosti s kauzou bitcoinů, překračuje hranice běžné politické neschopnosti. Očekávali bychom, že vláda bude garantem bezpečnosti, že bude chránit stát před zneužitím nových technologií. Místo toho jsme svědky mlžení, nedostatečného dohledu a podezřelého mlčení v okamžiku, kdy se objevují informace o zapojení vlivných osob do podezřelých finančních operací s kryptoměnami, s vážnými dopady na důvěru v digitální ekonomiku. Ptám se: Kde byla vláda, když se ukazovalo, že prostřednictvím bitcoinových peněženek proudí peníze s nejasným původem a že jsou využívány k obcházení státních struktur? Kde byla kontrola? A kdo nese odpovědnost za to, že instituce, které měly chránit veřejný zájem, selhaly? Tato kauza není izolovaná epizoda, je to symbol širšího problému, rezignace na odpovědnost, neschopnost dohlížet na důležité oblasti a stále se opakující neochota přiznat chybu.
Dovolte mi nyní připojit i další rozměr této debaty, a to energetickou nesoběstačnost a přístup vlády k takzvané Zelené dohodě. Zatímco česká vláda poslušně schvaluje další regulační balíčky z Bruselu, včetně ETS 2, systému, jehož aplikace může v praxi přeměnit vlastnické vztahy k nemovitostem a zvýšit životní náklady milionům občanům, jiné národní státy se umí vzepřít. Polsko, náš suverénní a severní soused, předvedlo, co znamená stát si za svým.
Polský Ústavní soud v nedávném verdiktu jasně rozhodl, že směrnice Evropské unie o obchodování s emisemi je v rozporu s polskou ústavou. Konkrétně konstatoval, že taková politika Evropské unie překračuje rámec svěřených pravomocí a ohrožuje národní suverenitu. Opatření jako zavedení emisního obchodování pro budovy či dopravu byla soudem označena za protiústavní, protože podkopávají ekonomickou stabilitu a schopnost státu činit vlastní rozhodnutí.
Tento verdikt není jen právním krokem, je to výraz politické odvahy, odvahy postavit se direktivám, které neslouží obyvatelům, ale zájmům byrokratického centra, odvahy chránit vlastní hospodářství, průmysl a občany, odvaha být skutečně národním státem. A ptám se: Kde je odvaha české vlády? Kde je její odpovědnost vůči vlastním občanům? Odpovědí je zbabělost a pohodlné odsouvání problémů na příští vládu, na budoucí generace. Není to jen pasivita, je to aktivní spoluúčast na změnách, které mohou vést ke ztrátě sociální soudržnosti a vlastnické svobody. Kdo je potom opravdu odpovědný za zemi, ve které žije? ***
