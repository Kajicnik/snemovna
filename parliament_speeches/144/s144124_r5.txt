File: s144124.htm
Anchor: r5
Date: 44. schůze, 17. června 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo. Navážu na kolegu Michálka. Já považuju za nezbytné, aby ty dotazy, které tady položil, byly zodpovězeny.
Pane ministře, jsem ráda, že jste se dostavil na jednání Sněmovny. Ale domnívám se taky, že je důležité kromě těch otázek vidět taky zpětnou vazbu od lidí, kteří nám píšou. A mně v posledních dvou hodinách, kdy jsme tady žádali o vaši přítomnost, přišlo opravdu hodně zpráv od občanů. Jednu bych tady ráda přečetla: "Dobrý den. Od včerejška sleduju diskusi o nedůvěře vládě. Dneska jsem přišel z práce a koukám znovu, je mi z toho fakt smutno, špatně. Když v práci my obyčejní lidé uděláme nějaký problém, tak taky za to musíme přijmout zodpovědnost. Ale co se dneska děje ve Sněmovně? Pan Stanjura nehodlá ani dojít a odpovídat? Prostě ODS ví, že mají většinu, takže totálně ignorují? Jak je vůbec možné, že v moderní historii, v moderním evropském státě může takhle velký čin projít vládě? To si opravdu můžou dělat lidé, co chtějí, když mají většinu? Je mi fakt zle, takhle se vysmívat nám lidem do očí." Myslím si, že je to důležitá zpětná vazba a další apel na to, aby otázky, které tady pokládáme, opravdu byly zodpovězeny. Děkuji.

