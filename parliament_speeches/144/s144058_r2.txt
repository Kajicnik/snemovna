File: s144058.htm
Anchor: r2
Date: 44. schůze, 17. června 2025
Speaker: Ministr pro místní rozvoj ČR Petr Kulhánek

Speech:
Ministr pro místní rozvoj ČR Petr Kulhánek: Pěkný večer. Vážené paní poslankyně, vážení páni poslanci, dovolte i mně krátký exkurs na Ministerstvo pro místní rozvoj, samozřejmě s důrazem na ten poslední necelý rok, kdy tam působím, ale i řekněme s historickými vlákny. Určitě nemohu začít jinak než stavebním zákonem, novým stavebním zákonem a digitalizací stavebního řízení. Ta, která začala prvého července, systém, který se bohužel nerozeběhl a nenaplnil očekávání, byl jsem v určitou chvíli povolán k tomu, aby ten stav se změnil.
Byli jsme velmi aktivní v tom, abychom co nejdříve zprůchodnili a stabilizovali systém, který vykazoval jen málo funkčnosti. Postupně se nám to podařilo a vývojem technologického bypassu, který byl vyvinut v průběhu podzimu a začátku zimy, tak jsme dokázali stabilizovat digitální stavební řízení až do stavu, kdy je dneska průchozí, funkční, stabilní a stavební úřady mohou fungovat se svými původními agendovými systémy, zatímco stát má zároveň data ze stavebního řízení na centrálním úložišti. Tedy jsme opustili papír, jsme v přechodném období do konce roku 2027, kdy je stavební řízení funkční, nikoliv v ideálním stavu.
Zároveň tak, jak vznikla i nová sekce IT na Ministerstvu pro místní rozvoj, neprodleně jsme zahájili sběr požadavků na cílový stav toho systému, takzvanou byznys analýzu, analýzu funkčních požadavků, která je dokončena, zpracovává se tak, aby z ní byl konkrétní výstup a mohli jsme vám také představit výstup, který povede k cílovému stavu a k formulaci zadávací dokumentace na veřejnou zakázku k jeho dosažení. ***
