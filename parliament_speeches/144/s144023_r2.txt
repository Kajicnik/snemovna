File: s144023.htm
Anchor: r2
Date: 44. schůze, 17. června 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Vážená paní místopředsedkyně, vážené poslankyně, vážení poslanci, vážení diváci u televizních obrazovek, dámy a pánové, těžko se mi teďka navazuje na to, čeho jsme tady teď byli svědky, protože ten kýbl - a já si tady dovoluji použít tento výraz - ten kýbl lží, demagogie, hysterie, strachu, strašení nás všech je neuvěřitelný, to, co tady teď bylo řečeno. Na druhou stranu, myslím, že pana poslance Tomia Okamuru všichni známe, takže to už nikoho vůbec nepřesvědčí. Já věřím, že toto si nezaslouží nějaký další komentář.
My jsme se tady sešli na schůzi kvůli snaze opozice pokusit se vyslovit nedůvěru vládě, vládě, jejíž ministři od svého jmenování do funkcí čelili bezprecedentnímu sledu krizí: od doznívající pandemie přes energetickou krizi, inflaci až po dopady ruské agrese na Ukrajině. Pravdou je, že nemalost problémů, kterým jsme museli čelit, byla důsledkem nezodpovědné vlády, té předcházející, tedy vlády hnutí ANO, ČSSD za podpory radikálů a komunistů. Naše vláda dokázala zachovat stabilitu, dokázala čelit výzvám a krok za krokem měnit Českou republiku k lepšímu.
Přesto zde dnes vedeme debatu, kterou z podstaty lze i po těch několika málo hodinách považovat vlastně za bezpředmětnou, protože... Mimochodem mě u toho napadá, asi by bylo správné, kdyby hnutí ANO a SPD, možná i Piráti náklady, které tato schůze s sebou nese, tak aby měli zahrnuty ve vyúčtování své předvolební kampaně, protože ta dnešní schůze - všichni si to řekněme, je to tak naprosto jasné od samotného počátku - je čistým předvolebním divadlem opozice. Ve chvíli, kdy bychom se spíše měli soustředit na bezpečnostní hrozby ve světě, připravovat zodpovědný a prorůstový státní rozpočet, čelit klimatickým extrémům nebo modernizovat školství, stejně jako zemědělství, tak sklouzáváme k čistému politickému gestu. Gestu, které je postaveno na bezostyšných lžích a demagogii. Já jsem přesvědčen o tom, že úplně absurdní je to, když tyto věci zaznívají od toho, kdo má sám máslo na hlavě. Mám na mysli předsedu nejsilnější opoziční strany.
Nicméně řeknu upřímně - a říkal jsem to zde vždy, ať jsem byl v opozici, nebo nyní nesu společně s kolegy vládní odpovědnost - jsem demokrat, vím, že opozice má právo navrhnout takovouto schůzi, ale možná bych k tomu dodal, kromě toho práva kdykoliv navrhnout hlasování o nedůvěře vládě, tak bych já vnímal také jako povinnost vysvětlit občanům, vám občanům, co nabízí jiného, co nabízí lepšího. Bohužel, kdo dobře poslouchal předchozí projevy lídrů opozice, tak nic takového neslyšel. Pouze se dozvídáme návrhy, které tady šíří strach, lež, které tady hovoří o tom, že snad by SPD nemělo být připuštěno k volbám. To je úplný nesmysl a úmyslné vyvolávání nějakého strachu. Stejně tak považuji za naprosto neuvěřitelné, když tady - před chvílí - zaznívá to, že vládní koalice snad chce světovou válku nebo něco podobného. Je to naprostá, bezostyšná lež.
Pravda je ta, že v posledních dnech, když se vrátím k meritu této schůze, tak zazněla vcelku pochopitelná kritika v souvislosti s tou takzvanou bitcoinovou kauzou. Ministr spravedlnosti Pavel Blažek udělal chybu - nikdo to nezpochybňuje, já jsem byl jeden z prvních, kdo to označil za věc pro mě zcela nepochopitelnou - a vyvodil z ní také odpovědnost. Podal demisi, tím ukázal, že současná vláda ctí politickou kulturu. Zaplaťpánbůh, že tady nemusíme poslouchat ta slova, která si všichni pamatujeme: Neodstúpím a nech si to všichni zapamatujú. Nic takového tady nezaznělo. Vidíme jinou politickou kulturu v praxi. To si myslím, že je ten důležitý rozdíl také od minulosti.
Já sám jsem několikrát řekl, že jako předseda KDU-ČSL, předseda jedné z koaličních stran, vnímám závažnost celé situace. Chci znát podrobnosti, mít jistotu, že věc bude řádně prošetřena. Chci říci naprosto zřetelně, že si vážnost té situace uvědomujeme. Nezlehčujeme ji, ale rovněž platí, že pokud vážně myslíme to, že žijeme v právním státě - a pro nás je to věc naprosto samozřejmá - tak je nezbytné, aby orgány činné v trestním řízení mohly svou prací se zabývat bez politického tlaku, bez exhibic, bez výkřiků o korupční rakovině, rozkladu státu, tak, jak jsme to tady opakovaně v minulých dnech i dnes slyšeli z úst opozice. Platí to, co já jsem z tohoto místa říkal také opakovaně: padni, komu padni. Je úplně jedno, jestli se jedná o politiky z opozičních stran - ať už předsedu, tak nespočet primátorů, krajských, komunálních politiků, kteří jsou neustále propírání v různých nekalostech - anebo se jedná o ministra vlády, které jsme my účastni. ***
