File: s144122.htm
Anchor: r7
Date: 44. schůze, 17. června 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní místopředsedkyně.
No, paní ministryně, myslíte, že si stoupnete před pultík a já utíkám strachy? Že se třesu z vás? Že jsem... Tuším, mám tušit, o čem budete mluvit, a už utíkám a bojím se, aby náhodou jste neřekla něco, co by se mě dotklo? Ne, já se nebojím nikdy, to si pamatujte, nikdy se nebojím.
Prosím, spletla jste si role. Vy máte sedět tady a zpovídat se nám, abyste si to pamatovala pro příště. (Potlesk poslanců ANO.) Tak a teď k tomu, co jste tady otevřela. Já vím, že by se vám to moc hodilo otočit, to téma. My tady se snažíme vyslovit nedůvěru vaší vládě, protože vaše vláda je první vláda v historii, která si podala ruku s mafií. Tečka. Stálo to křeslo exministra Blažka (Potlesk poslanců ANO.) a mělo by to minimálně stát křeslo ministra financí Stanjury a samozřejmě nejlépe, kdyby ta vláda skončila celá, protože je to vláda ostudy!
Teď mluvím já, paní ministryně.
Tak já děkuji své ctěné kolegyni a svým ctěným kolegům, že se mě zastali.
Teď k těm faktům. Dva dny po volbách parlamentních v roce 2021 zasedla komise pro činnost FAÚ a potvrdila, že se nejednalo o žádné praní špinavých peněz ve vazbě prostě na tu Francii, o které mluvíte. Samozřejmě nemohla zasednout dřív, protože ta informace vyjela tak, aby se to do voleb nestihlo. To je za A.
Co se týče vyšetřování, citovala jste informaci, kterou jsme debatovali na mítinku ve Vyškově, kde přišlo velké množství lidí. Notabene vy jste tam měli mítink ve dvě hodiny, avizovali jste špičky SPOLU, nepřijely a na mítinku jste stáli akorát vaši lidi. My jsme tam lidí měli dost a debatovali jsme o spoustě důležitých věcí: o zvýšení daní, o vašich zakázkách, o F-pětatřicítkách a tak dále. Já jsem vycházela z toho, že když je někdo vyšetřovaný, tak o tom ví, a Andrej Babiš opakovaně říkal veřejně (Předsedající: Čas.), že o ničem takovém neví, tak si to odpusťte. (Potlesk poslanců ANO.)

