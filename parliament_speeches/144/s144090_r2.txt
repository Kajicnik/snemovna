File: s144090.htm
Anchor: r2
Date: 44. schůze, 17. června 2025
Speaker: Poslanec Miroslav Samaš

Speech:
Poslanec Miroslav Samaš: Děkuju, pane předsedající. Já poděkuju panu kolegovi Lubomíru Wenzlovi, vaším prostřednictvím, že mě vlastně uvedl k tomu, co jsem chtěl říct.
Tady ta mimořádná schůze byla svolána kvůli kauze, která tady rezonuje už několik dní, nejenom v Čechách, ale i v celém světě. Nicméně jsme skutečně neslyšeli od vládní koalice žádné vysvětlení. Naopak, byli jsme nařčeni, že jsme si tu schůzi svolali jako píár před volbami. To není pravda. Pokud jste včera slyšeli tu exhibici, která tady byla - a kolega to říkal - tak to byla jenom samá chvála toho, co se tady za tři a půl roku této vládě podařilo. Ale když třeba si vybavíme takovou věc, když budeme vařit houbovou polévku nebo něco s houbami a nasbíráme jenom samé kvalitní pravé hřiby a dostane se nám tam nějaký hořec, tak to všechno můžeme vyhodit. Takže jestli tady tři a půl roku něco úžasného dělali a pak tady na ně vyplavou takové věci, jako je Dozimetr, kampelička - a já nevím, co ještě všechno vyplave - a teď momentálně kauza bitcoinů, tak já si myslím, že tady ta vláda nemá jiné řešení, než to tady zabalit a skončit tak, aby do konce volebního období už neudělali vůbec nic, abychom po nich nemuseli nic vylévat. Děkuju.

