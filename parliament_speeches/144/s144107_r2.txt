File: s144107.htm
Anchor: r2
Date: 44. schůze, 17. června 2025
Speaker: Poslankyně Iveta Štefanová

Speech:
Poslankyně Iveta Štefanová: Děkuji za slovo, vážená paní předsedající. Dnes jsme se tu opět sešli, protože tahle vláda se potýká s další neuvěřitelnou kauzou, a to kauzou takových rozměrů, která ohrožuje důvěryhodnost občanů v parlamentní demokracii i ve stát samotný, která nenávratně poškodila reputaci České republiky v celém světě. Je tedy jednoznačně na místě, aby Sněmovna konečně vyjádřila nedůvěru této nehorázné vládě. Všelijaké kauzy, zejména podivné finanční machinace, a to i s veřejnými penězi, provází tuto vládu celé volební období. Nejen proto jsme už o vyslovení nedůvěry vládě žádali opakovaně. Nikdo podle mě přesto všechno nečekal, že na sklonku své vlády dokáží své přešlapy ještě trumfnout, a to pořádně. Proč jsme tedy dnes tady a proč si podle mě tato vláda důvěru Sněmovny nezaslouží?
(Dne) 28. května pořádalo Ministerstvo spravedlnosti tiskovou konferenci, na kterou pozvalo vybrané novináře, aby jim tehdejší ministr Blažek sdělil úžasnou novinu a to, jak stát jeho zásluhou získal nemalý příspěvek do státní kasy. Ten příspěvek je v hodnotě kolem jedné miliardy korun a bude použit na bohulibé účely a aktivity právě Ministerstva spravedlnosti. Vše se zdálo zalité sluncem, i když i tato naleštěná kusá informace zněla již lehce neuvěřitelně ve své podstatě. Myslím tím, že přišel jakýsi hodný pán a podaroval český stát částí svého jmění.
Nicméně tato záře zhasla velice záhy. Ten samý den uveřejnila novinářka Zdislava Pokorná z Deníku N, že vláda České republiky obchodovala s bitcoiny, které obdržela od trestaného zločince Tomáše Jiřikovského. Upozornila na to, že tyto provedené transakce jsou nejen značně podezřelé, ale že už se případem zabývá Národní centrála proti organizovanému zločinu, protože je tu podezření, že česká vláda, respektive vláda Petra Fialy, legalizovala peníze pocházející z trestné činnosti.
Pozoruhodné je i to, že veřejnost již věděla díky tomuto článku, že dárcem je právě onen trestaný Jiřikovský. Přitom vláda tuto informaci, tedy od koho ty bitcoiny pochází, neuvádí ani v rejstříku v rámci dražby ani nikde jinde. Následně bylo potvrzeno ze strany Vrchního státního zastupitelství v Olomouci, že se skutečně NCOZ zabývá podezřením ze zneužití pravomoci úřední osoby. To vedlo, jak všichni víme, k tomu, že se opozice začala vlády ptát, a to na plénu Sněmovny. Logicky jsme chtěli vysvětlení těchto prozatím velice částečných informací.
Všichni si pamatujeme, jak pan exministr Blažek tady v té době vystupoval a snažil se nám odpovědět. Ale co jsme vlastně z úst Pavla Blažka slyšeli? Slyšeli jsme pro nás nijak neuspokojivé mlžení a to, proč děláme problémy z něčeho, co vlastně ve skutečnosti problém není. Státu přece žádný problém nevznikl, natož nějaká škoda. Vždyť přece přibyla miliarda korun. Neubyla, peníze se neztratily, naopak přibyly. No, a že tedy není jasný původ těchto peněz, není vlastně důležité, protože doposud nikdo neprokázal, že tyto peníze jsou z trestné činnosti. Prokázáno to není, tak je to v pohodě.
Tady už se značně rozcházíme s vládními představiteli v tom, jak by měl stát nakládat s veřejnými financemi. To, že není - podle mě zatím není - přímý důkaz, že jsou to peníze z trestné činnosti, nemůže být přece dostatečné. Rozhodně jsem přesvědčena o tom, že stát nemůže přijímat finanční dary, u kterých naopak není přímo prokázán legální původ, a to i přesto, že to zákon neukládá, jak jsme tady opakovaně slyšeli, protože stát není takzvanou povinnou osobou podle pravidel AML. Přesto nemůže, a to čistě z principu. Stát, který určuje pravidla pro své občany a současně vymáhá jejich dodržování, nemůže postavit mimo tato pravidla osoby, které ho v tu chvíli reprezentují, protože stát není jenom malá skupina lidí na přechodných postech, stát jsme my všichni. Proto nemůže být tato kauza prezentována jako pochybení jednotlivce a jediné politické vyústění je opuštění postu jenom jeho samotného, protože tato kauza se týká nás všech a zodpovědnost za ni má celá vláda v čele s premiérem Petrem Fialou. ***
