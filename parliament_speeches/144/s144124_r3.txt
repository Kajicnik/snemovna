File: s144124.htm
Anchor: r3
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo. Vážené kolegyně, vážení kolegové, pane ministře, jsme rádi, že jste se po 7,5 hodinách dostavil na jednání Poslanecké sněmovny, a rádi bychom vás požádali, abyste odpověděl na následující dotazy:
Můžete nám vysvětlit, jak to, že v dopise z 30. ledna 2025 se píše od pana ministra Blažka do vašich rukou, že proběhl ústní rozhovor na téma bitcoinů? A navzdory tomu jste se vyjádřil na webu ODS, kde je video, které jsem tady přehrával, že jste se o této záležitosti dozvěděl až po podpisu smlouvy, který byl v březnu? Která z těchto informací je tedy pravdivá?
Dále bych se vás chtěl zeptat, proč váš kabinet, když měl informace od úředníků Ministerstva financí, že tam je pochybný původ, neoznámil věc orgánům činným v trestním řízení a proč jste ji nechali válet čtyřicet dva dnů na sekretariátu?
Rád bych vás také požádal, abyste zveřejnili všechny dokumenty, které se týkají této kauzy, včetně stanoviska, které pro vás zpracovali úředníci Ministerstva financí, a vysvětlil, proč jste tak dosud neučinil? Proč dosud veřejnost nemá všechny potřebné dokumenty k dispozici?
Poslední věc, na kterou se vás ptám, je, co bylo předmětem vašeho rozhovoru, o kterém píše Pavel Blažek v dopise z 30. ledna 2025?
To jsou čtyři jasné dotazy. My se vás tady neptáme jako policie, my se vás tady ptáme jako Sněmovna, které se zodpovídáte. A jsou to dotazy, které očekávají občané, kteří nám i teď píšou, že už je skutečně potřeba, abyste do této záležitosti vnesl jasno. Předem vám děkuji za vaše odpovědi.

