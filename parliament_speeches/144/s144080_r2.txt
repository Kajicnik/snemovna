File: s144080.htm
Anchor: r2
Date: 44. schůze, 17. června 2025
Speaker: Poslanec Radek Vondráček

Speech:
Poslanec Radek Vondráček: Tak, vážené paní poslankyně, vážení páni poslanci, jak už zmínila paní místopředsedkyně, včera jsem byl přerušen. Doufám, že dnes to získá novou dynamiku. Moc nás tady už o půlnoci nebylo, tak já bych jenom stručně zrekapituloval, o čem jsme si tu večer povídali.
Tak především jsme debatovali o příspěvcích jednotlivých ministrů do rozpravy, kde se nám tady snažili prezentovat úspěchy svých ministerstev, úspěchy své vlády a jaksi nepochopili, že ta debata na této mimořádné schůzi je úplně o něčem jiném. Některé příspěvky byly až, řekl bych, nevhodné pro tuto rozpravu. Nevím, proč si třeba pan ministr zdravotnictví vybral tuto chvíli pro debatu o tom, v jaké fázi zrání má být nejlépe konzumována zelenina a ovoce. Nevím, proč s námi ministr zemědělství probíral slintavku, kulhavku, prasečí mor nebo rozvoj venkova, jak to souvisí s největším skandálem v polistopadové éře České republiky, kde se bavíme o miliardách korun, které se podařilo organizovanému zločinu zčásti možná vyprat, ale hlavně zčásti takzvaně odklonit, což je mimochodem taky slovník ODS. Vy si zkrátka vůbec nepřipouštíte hloubku toho průšvihu s bitcoiny, protože všechny tyto vaše rádoby úspěchy - a máme k nim také výhrady jako opozice - všechny tyto úspěchy tahle aféra maže. Udělali jste ze státu pračku výnosů z trestné činnosti, udělali jste krok, jaký odmítají i banánové republiky. Proto tu dnes jsme, proto jsme tady byli včera.
Ten obraz, který máme v zahraničí v současné době, je, že zaplatíte třicet procent na odpustku a můžete si odnést, co chcete. Takový je obraz České republiky. (Potlesk.)
Já už jsem to včera říkal. Kamarád mi poslal článek: FBI šetří velkou bitcoinovou kauzu v Panamě a v České republice. (Ukazuje materiál.) Do této společnosti nás koalice SPOLU dostala. Já chápu - a včera jsem to říkal - ano, Panama leží na západ od České republiky, a premiér Fiala tedy splnil svůj slib, že nás bude směřovat na západ. (Potlesk.) My, čeští občané, ale z toho nemáme takovou radost, jak si možná představoval.
Stejně tak jsem tady minule říkal, máme dvě A čtyřky titulků mezinárodních zahraničních tisků, novin, médií, kteří se věnují tomuto případu. Dokonce o nás psali v Macau Independent, nebo jak se jmenuje ten list. Macao je známé hnízdo hazardních hráčů, kde mají problémy s legalizací výnosů z těch nelegálních sázek, a i tam vyšel článek o České republice a o tom, jak se u nás praly špinavé peníze z bitcoinů. O tuhletu popularitu opravdu jsme nestáli, ale prosím, přijměte ji jako fakt, tohle se skutečně děje a začněme se reálně bavit, co s tím. Přestaňme se bavit o čerpání nějakých fondů, přestaňme se bavit, jak nám tady minule pan ministr Dvořák začal povídat o tom, jak se chystá osmnáctý balíček sankcí proti Rusku. O tom tahle schůze opravdu není.
Jde o systémový problém, ne o selhání jednotlivců. My se bavíme o Dozimetru, o Bitcoingate. Jsou projevem DNA vládní politiky. Vláda nejedná jako dobrý správce republiky. Drancuje zemi hlava nehlava. Vysvětluje se tím až hysterické prosazování takzvané hodnotové politiky. Líbivé fráze mají jediný účel: překrýt lumpárny. Žádný západ, vláda sráží Česko kauzami Dozimetr a Bitcoingate na úplné dno.
S velkou pozorností jsem si vyslechl vystoupení paní poslankyně, pardon, paní nové ministryně Decroix, a musím říct, že během svého projevu v podstatě obsahově konkrétně neřekla vůbec nic. Bylo to klasické odvedení pozornosti. Paní předsedkyně našeho klubu tady mluvila o mlze, já říkám: dýmovnice. Paní ministryně Decroix nám tady vždycky hodí nějakou dýmovnici a za to se snaží schovat podstatu celé kauzy. Největší dýmovnice ze všeho je postava koordinátora. Paní ministryně o něm hovoří jako o nové instituci, že koordinátor bude uveden do funkce. Ale český právní řád žádnou takovou funkci nezná, trestní předpisy žádnou takovou funkci neznají. Je to zkrátka jenom další dýmovnice, kterou nám předhazuje nová ministryně ODS, které máme věřit, že bude nestranně, objektivně, s veškerým nasazením prošetřovat všechno, co se událo na Ministerstvu spravedlnosti a Ministerstvu financí, a že bude prošetřovat a tvrdě půjde po svých nejbližších stranických kolezích, jako je Zbyněk Stanjura nebo teď už v podstatě nebožtík Pavel Blažek. ***
