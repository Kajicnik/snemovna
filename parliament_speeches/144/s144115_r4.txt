File: s144115.htm
Anchor: r4
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuji za slovo, vážená paní předsedkyně. Vážené kolegyně, vážení kolegové, milí hosté, skutečně teď tedy projednáváme nedůvěru vládě. A to jednání Poslanecké sněmovny je prakticky znemožněno tím, že tady není přítomen ministr Stanjura. To, co se stalo minule, a myslím, že to byl pátek, že tady nebyl pan ministr Blažek a tím pádem znemožnil celé to jednání Poslanecké sněmovny, abychom dostali odpovědi, tak to se teď v bledě modrém opakuje u dalšího představitele ODS. Maximum, co jsme tady dostali, tak bylo buď mlčení, nebo mlžení.
Já vás ujišťuju, že my se budeme domáhat toho, abychom dostali odpovědi na otázky, které kladou občané a které jsou důležité pro objasnění toho, co se stalo s těmi špinavými bitcoiny, toho průšvihu. A je to podle mě úplně zbytečné, že Zbyněk Stanjura se schovává před Poslaneckou sněmovnou, protože to akorát bude prodlužovat naše jednání a budeme jednat déle, než je potřebné.
Přitom jediné, co opravdu chceme, je, aby se postavil čelem k těm věcem, které proběhly. A on tady okomentoval, že mu to tam nějak viselo, že to tam zůstalo čtyřicet dní plus a tak dále, ale neslyšeli jsme žádné vyvození odpovědnosti a žádnou reflexi toho, že jde o částku, o zabavení tří miliard korun, které mohly sloužit na řadu prospěšných účelů ve prospěch občanů České republiky.
Takže ještě jednou si vás dovoluji zdvořile vyzvat, prostřednictvím paní předsedající, Zbyňku Stanjuro, jestli jste někde tady v Poslanecké sněmovně, předsedové koaličních klubů, prosím, zajistěte účast Zbyňka Stanjury, jinak se nám zbytečně prodlužuje jednání Poslanecké sněmovny.

