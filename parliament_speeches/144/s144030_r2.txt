File: s144030.htm
Anchor: r2
Date: 44. schůze, 17. června 2025
Speaker: Ministryně spravedlnosti ČR Eva Decroix

Speech:
Ministryně spravedlnosti ČR Eva Decroix:: Já vám děkuji za slovo, pane předsedající. Já si dovolím vrátit místní Sněmovnu i naše ctěné plénum malinko do světa faktů a reality a malinko tady zapomenout na ta velká, často velmi přepálená slova, která nicméně velmi často zcela absentují jakýkoliv... kdyby právní základ, ale vůbec faktický základ.
Tak, nicméně já v tomto okamžiku, kdy zde vystupuji, tak je to týden a pár hodin, kdy jsem byla jmenována do funkce, a méně než týden, kdy jsem zde vystupovala s tím, jaké kroky v rámci svého mandátu chci realizovat. Dnes jsem již ráno před touto schůzí - nyní se ukazuje - s marnou nadějí informovala jak veřejnost, tak opozici o tom, jaké kroky již byly poskytnuty a podniknuty. Konstatuji, že naděje byla marná, neb jsem možná malinko doufala, že pokud budu informovat o konkrétních faktických údajích i o tom, jaké kroky jsou podnikány, tak že možná tato diskuse bude vedena v nějakém faktickém a možná právně akceptovatelném módu.
Malinko mě mrzí, že paní kolegyně Alena Schillerová, paní předsedkyně, byť profesí taktéž právnička, se spíše pohybuje v tom politickém světě, než aby respektovala nějaké standardní procedury. (Projevy nesouhlasu poslanců ANO. Reakce poslankyně Schillerové mimo mikrofon.) Nepokřikujte na mě, paní předsedkyně! Tak. Já budu prosím hovořit tak, jak já uznám za vhodné, a následně se dostanete taktéž ke slovu.

