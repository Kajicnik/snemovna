File: s144097.htm
Anchor: r2
Date: 44. schůze, 17. června 2025
Speaker: Poslanec Vladimír Zlínský

Speech:
Poslanec Vladimír Zlínský: Vážený pane předsedající, děkuji za slovo. Vážené dámy, vážení pánové, vážení občané, kteří sledujete tuto schůzi, já bych chtěl říci, že mé vystoupení bude poněkud jiné, jinak koncipované než vystoupení předchozích řečníků a asi i následujících, protože asi jste si všimli, že to mám většinou tak u svých vystoupení. Já se budu držet témat, která mě zajímají.
Co se týká té bitcoinové kauzy, tak tuto kauzu považuju za špičku ledovce problematiky, kterou většina lidí, občanů, politiků, možná i elit vůbec nevnímá, a to je problematika: kam směřuje naše společnost a vůbec, já bych řekl, i celosvětová civilizace vzhledem k informační evoluci lidských společností. Takže si dovolím trochu zevrubněji pohovořit o tom, jakým způsobem se to historicky vyvíjelo, ty evoluce lidských společností, z hlediska zpracování informací.
Aby bylo zřejmé, že to není jenom můj výmysl, že jsem si to nevymyslel sám a že to má nějakou oporu v úvahách lidí, kteří jsou nesmírně chytří a známí, tak tady uvedu knihu, z které ne že jsem vycházel, ale v podstatě jsem v ní hledal podporu a budu z ní citovat. Je to kniha od izraelského spisovatele, historika a filozofa, která se jmenuje Nexus. V podtextu je napsáno: Stručná historie informačních sítí od doby kamenné po AI. Ten autor se tedy jmenuje Yuval Noah Harari. Já bych předeslal, že s ním nemám úplný souhlas ideový nebo ideologický, nicméně jeho názory jsou nesmírně inspirativní a určitě každému doporučuji, aby si tu knihu přečetl. Kromě toho doporučuji, aby si přečetl jeho předchozí knihy. Asi nejznámější je kniha Sapiens: Stručné dějiny lidstva, což bylo jeho první dílo.
Já se pokusím prvně definovat tu základní myšlenku, která se vztahuje k informační evoluci lidských společností, protože je zřejmé, že základem fungování každé lidské společnosti je zaznamenávání, uchovávání, setřídění, ale hlavně vyhodnocování. To znamená, říká se tomu analýza, syntéza nebo hledání vzorů, vyvozování závěrů a samozřejmě sdílení informací a jejich použití k zajištění stability a rozvoje společenského systému v konkurenčním prostředí jiných společenských systémů.
S velkou pravděpodobností rozhodující krok pro zahájení informační evoluce lidských společností byl vznik a vývoj řeči, kdy lidská řeč nese mnohonásobně více informací než různé skřeky a zvuky vydávané zvířaty a podporuje rozvoj mozku a vznik abstraktního myšlení prostřednictvím verbální komunikace a vyprávěných příběhů. Na druhou stranu lidský mozek není uzpůsoben dlouhodobému přesnému uchovávání jednotlivých informací popisujících reálné děje v zevním prostředí, stejně jako abstraktních myšlenek. Proto je dalším logickým krokem v této informační evoluci vznik písma a číslic, které obrazovými symboly interpretují a popisují zevní realitu i lidské myšlenky a umožňují dlouhodobé zaznamenávání těchto informací a hromadný a časově odložený přístup k těmto informacím, jejich třídění a vyhodnocování. Toto je samozřejmě předpoklad ke vzniku velkých společenských celků skrze využití těchto informací k efektivnímu centrálnímu řízení lidských společností. ***
