File: s144113.htm
Anchor: r8
Date: 44. schůze, 17. června 2025
Speaker: Poslanec Jiří Mašek

Speech:
Poslanec Jiří Mašek: Děkuji za slovo. Naplním váš požadavek, paní předsedkyně, a budu reagovat na předchozí řečníky, ne sám na sebe.
Takže zákon (č.) 153/1994 (Sb.), o zpravodajských službách, nám mimo jiné říká, že vláda a prezident republiky ukládají zpravodajským službám úkoly v mezích působnosti těchto služeb podle toho zákona. Nám tady bylo řečeno panem ministrem Stanjurou, že on nemůže se nikoho dotazovat, že nemůže se obrátit na FAÚ, že nemůže se obrátit na Bisku, že nemůže nikoho ovlivňovat. Zároveň ale podle toho zákona také platí, že ty služby, pokud zjistí něco neodkladného, tak reportují tyto informace prezidentovi, premiérovi a členům vlády. Takže tam by ta komunikace probíhat měla.
Evidentně pan ministr Stanjura tady opakovaně lhal, když říkal, že o tom nic nevěděl. Ten dopis, který tady byl citován, ho úplně jasně usvědčuje, minimálně z té ústní komunikace s panem ministrem Blažkem. To, jestli skutečně je tam takový nepořádek, nebudu používat jiné slovo, na Ministerstvu financí, že to trvá - já jsem to napočítal přesně - ne 40, ani ne 50, ale 42 dní, než se dostane tedy oficiálně ten dopis ministrovi, i to je možné.
Ale oba dva zmiňovaní pánové tady zasedají vedle sebe, špitají si různé podrobnosti, takže předpokládám, kdyby pan ministr Blažek nedostal odpověď od pana Stanjury, tak by to písemně urgoval. Takže zřejmě se o tom postupu tady domluvili oba dva.
Já vidím také nutnost, aby pan ministr Stanjura tady byl, aby tohleto vysvětlil. Protože to, co on tady udělal, to byla prachsprostá lež. A skutečně je třeba se domnívat, i jaký je úkol našich služeb, protože i ty služby měly vědět, co se děje na ministerstvech. A pokud to věděly a nekonaly, tak i tam vidím chybu. A znovu zdůrazňuji, pan ministr Stanjura měl možnost to se službami konzultovat.

