File: s144089.htm
Anchor: r6
Date: 44. schůze, 17. června 2025
Speaker: Poslanec Lubomír Wenzl

Speech:
Poslanec Lubomír Wenzl: Děkuji za slovo, vážený pane místopředsedo. Vážený pane ministře, kolegyně, kolegové, vrátím se opět k tomu tématu, kdy je svolána mimořádná schůze, to je vyslovení nedůvěry vládě České republiky. Já jsem čekal na vystoupení pana premiéra, jednotlivých ministrů, tak jak - předpokládám - i vy, občané, kteří máte možnost sledovat toto jednání prostřednictvím přímého televizního přenosu.
Ale co jsme se dověděli? Já za sebe říkám, já jsem se nedověděl nic, protože to, co včera proběhlo ze strany pana premiéra, jednotlivých ministrů v rámci jejich vystoupení, tak to bylo - použiji to slovo - defilé. Defilé pana premiéra, pánů ministrů, kteří ve svých vystoupeních hodnotili to, co se jim podařilo, to, (jak) naše země vzkvétá, jak to občané vidí. Já v uvozovkách říkám, že ano, občané to opravdu vidí, co se podařilo této vládě. My jsme se ale nedověděli nic, co doposud jsme se nedověděli z otevřených zdrojů, oč vlastně tady v té kauze, o tom strašném průšvihu, do kterého dostala naše vláda naši zemi nejenom v očích našich občanů, ale i v očích západních zemí, do jakého průšvihu díky tomu, že někdo rozhodl, že se přijmou bitcoiny prostě od člověka odsouzeného za praní špinavých peněz a za provozování různého nelegálního tržiště a obchodu s drogami. My jsme se nedověděli odpovědi alespoň v náznacích: kdo, co, kdy, kde, jak, čím, proč.
Tato vláda si nezaslouží naši důvěru a měla by ukončit svoji činnost, protože nejedná ve prospěch občanů naší republiky, ve prospěch rozvoje naší země. Děkuji.

