File: s144100.htm
Anchor: r2
Date: 44. schůze, 17. června 2025
Speaker: Poslanec Vít Vomáčka

Speech:
Poslanec Vít Vomáčka: Děkuju za slovo, vážený pane předsedající. Dámy a pánové, milí kolegové, dnes jsme tady proto, protože projednáváme návrh na vyslovení nedůvěry vládě České republiky a vládě České republiky se dává za vinu relativně úplně všechno. Co mě zaujalo, tak je to vlastně i to, že vláda České republiky a jednotliví ministři rozdělují společnost.
Když jsem teďka poslouchal slova kolegy Zlínského, prostřednictvím předsedajícího, tak on tam velmi často používal výraz obyčejní lidé a mě by velmi zajímala definice tady toho pojmu. Proč ty naše občany, pane kolego, takhle rozdělujete? Kdopak je neobyčejným člověkem nebo lidmi a kdo dává ty certifikáty? Případně jaká pravidla jsou pro to, aby byl člověk zařazen buďto do obyčejného, nebo pravděpodobně do neobyčejného člověka. (Poslanec Zlínský nesouhlasně vrtí hlavou.) Můžete kroutit hlavou, to samozřejmě, ale tak se podívejte na stenogram a ty výrazy tam používáte. Osobně se domnívám, že nikdo není obyčejný člověk, každý jsme originálem, a děkuju vám za to, že mi vysvětlíte tento pojem. Děkuju.

