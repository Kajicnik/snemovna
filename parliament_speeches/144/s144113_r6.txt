File: s144113.htm
Anchor: r6
Date: 44. schůze, 17. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji. Opravdu ta žádost, aby přišel pan ministr financí Zbyněk Stanjura, byla vyslovena opakovaně. Žádali jsme o to i při jednáních před touto schůzí. Upozorňovali jsme na to, že samozřejmě prostě je to on, kterého si chceme vyslechnout. A také jsme nevystupovali nijak dlouze. Ale teď, když prostě smutně sleduju, jak to tady hodlá pan Zbyněk Stanjura vymlčet, tak se s tím fakt není možné smířit. Takhle se důvěra lidí ve slušnou politiku neobnovuje.
Když se každý podívá do stenozáznamu, do toho, co včera Zbyněk Stanjura tady ve Sněmovně říkal, tak tam prostě úplně chybí, je úplně vyzmizíkovaná informace, že s Pavlem Blažkem vedli ústní rozhovor - rozhovor o těch špinavých bitcoinech. To tam je úplně zamlčené. A právě proto tady stojíme a ptáme se. Zbyňku Stanjuro, o čem jste se v tom lednu s Pavlem Blažkem bavili? Jak to, že v návaznosti na ten rozhovor vám přišly všechny podklady, rozsudky, nabídka? A vy jste nic neřekl policii, neobrátil jste se na příslušné orgány. A konečně, když si člověk prostě projde tu souslednost té kauzy, to, jak úředníci poslali varování před bitcoiny včas - popsal to například Deník N - Stanjura tvrdí, že ho četl až po měsíci a půl, přitom skutečně to je velice, velice nepravděpodobné, že by se něco takového takto odehrálo, tak nám zbývá jednoduchá otázka: Jak to bylo doopravdy? Co se skutečně odehrálo ve vašem lednovém rozhovoru? Mezi Pavlem Blažkem a Zbyňkem Stanjurou, patrně v soukromém rozhovoru, a právě proto to může zodpovědět už jenom ministr financí. Ten nepřijal zatím žádnou odpovědnost a nese ji.

