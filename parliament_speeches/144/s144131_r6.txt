File: s144131.htm
Anchor: r6
Date: 44. schůze, 17. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Já děkuji za to, že alespoň někdo diskutuje, ale nediskutuje pan ministr financí, takže ještě jednou, okomentuju to k jeho poslednímu vystoupení předtím, než se odmlčel, a od té doby mlčí. Ano, zástupci i Ministerstva financí na příslušném výboru, kde se projednával ten pozměňovací návrh právě pana ministra Stanjury a pana poslance Havránka, potvrdili, že se jedná mimo jiné o nulovou daň pro bitcoinové miliardáře. Tenhle důsledek tam je.
K té argumentaci pana poslance Havránka, tam jde o to, že ta směnárna prostě postupovala podle platných zákonů, ale pan Jiříkovský se oháněl tou darovací smlouvou pro stát, čili tam byl, aspoň tak, jak to reportují média, ten záměr si ty peníze vyprat. Prostě díky tomu darování státu získat přístup k fiat měně. A poslední je tam ještě i ta spekulace, co všecko by byly za implikace u té nulové daně pro bitcoinové miliardáře dál. Prostě jde o tu postižitelnost lidí, co k těm obrovským penězům přijdou.
No a teď k tomu, proč žádná země na světě neumožňuje legalizovat výnosy trestné činnosti. A to je přesně v gesci vás, pane ministře Stanjuro, no protože se potom do podsvětí dostanou obrovské sumy. To, co má stát udělat, a není to jenom ten německý případ, i v Americe samozřejmě se v takové bitcoinové kauze jim podařilo celou částku zabavit díky té spolupráci s policií, protože to nejhorší je, když se miliardy dostanou zpátky k organizovanému zločinu, nejspíš ke globálnímu organizovanému zločinu, který financuje terorismus a další příšerné věci. A právě proto musí každý stát na světě se snažit takovému praní špinavých peněz zabránit. A právě proto se vás, pane ministře, ptáme, proč jste se o to ani nepokusil?

