File: s144130.htm
Anchor: r2
Date: 44. schůze, 17. června 2025
Speaker: Ministr financí ČR Zbyněk Stanjura

Speech:
Ministr financí ČR Zbyněk Stanjura: Zase mi vkládáte do úst něco, co jsem neřekl. Já jsem se čtyřicet dnů na to jednání fakt nechystal, já jsem jenom říkal, že jsem byl 25. a jakmile jsem si přečetl podklad k jednání, vy tomu říkáte negativní stanovisko, já bych to tak nehodnotil, ale nebudu to komentovat, ať to zhodnotí třeba orgány činné v trestním řízení, mně to fakt nevadí, já se toho vůbec nebojím. Ano, i u nás prodáváme zabavené bitcoiny, ale v České republice i v Německu o tom rozhoduje soud. A zase říkáte: Měl jste volat FAÚ. Je to pořád dokola. Nemám žádnou pravomoc. Najděte ten paragraf, kde tu pravomoc má kterýkoliv člen vlády, kterékoliv ministerstvo. Nenajdete. To je všechno, já už k tomu nebudu vystupovat, protože říkám, není pro to zákonný podklad, vy říkáte ano, a já vám vstřícně říkám, přineste mi ten paragraf. Nemyslím si, že by ti úředníci, o kterých mluvíte, když mi to dali do podkladu, že to tak je, že není žádný zákonný podklad, že by nemluvili pravdu. Tak mi to přineste. Ani bezpečnostní rada státu nemůže úkolovat FAÚ, to fakt není možné. Tak si to přečtěte a pak řekněte. Tak se bavme, jestli chceme změnit zákon, že bezpečnostní rada státu bude zabavovat majetek, já budu proti, protože to není dobře a je jedno, kdo je v bezpečnostní radě státu, je jedno, která politická reprezentace je v té vládě, je to prostě špatně. To, že o propadnutí majetku státu rozhoduje soud, je přece správně, a to v České republice platí.

