File: s144129.htm
Anchor: r2
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Takže k tomu jenom chci říct, že k dopisu od pana doktora Titze bylo několik příloh včetně jedné přílohy, kde je popisována podrobně geneze celé kauzy. A taky je z toho patrné, že ten člověk byl v daný okamžik pravomocně odsouzený tunelář a drogový dealer. Takže tyto informace tam byly a současně tam byly informace o tom, že jde o stovky, možná tisíce bitcoinů. Takže to jenom chci říct na začátek.
V situaci, kdy se přece dozví ministr financí o tom, že takovýto člověk, pravomocně odsouzený tunelář a drogový dealer, najednou chce dělat nějaký kontrakt se státem, tak to je velmi nestandardní záležitost a nemůže to jenom takhle nechat spát. Nám vůbec není jasné z těch odpovědí, proč se vůbec s vámi Pavel Blažek scházel. Jestli to bylo kvůli tomu, že Ministerstvo financí má v gesci boj proti praní špinavých peněz, to z toho vlastně vůbec není jasné. Proč vás oslovil, že se s vámi potřebuje sejít, jak jste se o tom bavili na té společné schůzce.
Za druhé bychom opravdu byli rádi, abyste zveřejnil podklady k tomu jednání, které zpracovali úředníci Ministerstva financí za veřejné peníze, protože to platí daňoví poplatníci. Tak proč bychom si nemohli přečíst, co si lidi, kteří pracují pro stát, myslí o té schůzce a jaké tam bylo doporučení z toho nějakého 13. února, jak to bylo zpracováno měsíc, necelý měsíc předtím, než proběhlo to darování. A my bychom opravdu uvítali, abyste se k tomu postavil čelem a řekl, že všechny ty materiály zveřejníte, že budete transparentní, tak jako to slíbil pan premiér, a ne že se tady budete teď vymlouvat a budete říkat: To byl můj podklad k jednání a to já nikdy nezveřejním. Tak to mně úplně transparentní nepřijde a nedovedu si představit, co tam může být zrovna v této konkrétní záležitosti nezveřejnitelného. Děkuji.

