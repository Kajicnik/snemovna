File: s144130.htm
Anchor: r8
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, pane místopředsedo. Pane ministře, já bych se vás chtěl jednoduše zeptat, jestli tedy aspoň přijímáte zodpovědnost za ty tři miliardy, které nebyly zabaveny státem, kde jste v podstatě vy politici s Pavlem Blažkem, politici ODS, zmařili tu možnost policie připravit si ten zátah, protože takovýto zátah jako dělá třeba FBI nebo dělali v Německu, to je věc, která se musí připravit, musí být shromážděny ty informace a tak dále, aby policie mohla zasáhnout v okamžiku, kdy je ta peněženka otevřená. Takže přijímáte zodpovědnost za ty tři miliardy, o které přišla Česká republika, což by byl ten zabavený výnos trestné činnosti. A za druhé, včera jste nás informoval, že jste řekl, že jste mohl a měl vyřídit tu záležitost na Ministerstvu financí dříve, to cituju z toho vašeho včerejšího vystoupení. Budete vyvozovat nějaké důsledky vůči svému kabinetu, pokud tedy to byla chyba vašeho kabinetu. Já vás ještě chci upozornit, že podle kompetenčního zákona každé ministerstvo má povinnost dbát na zákonnost v okruhu svojí působnosti, konkrétně podle § 24, tam se píše, že ministerstva dbají o zachování zákonnosti v okruhu své působnosti a činí podle zákonů potřebná opatření k nápravě.
Vy máte v gesci boj proti praní špinavých peněz. To minimum, co jste mohl udělat, je poslat podnět, když se dozvíte o praní špinavých peněz, a já doufám, že uznáváte to, že existují špinavé peníze, na rozdíl od zakladatele ODS, Václava Klause, který to říkal, neznám špinavé peníze, tak já doufám, že vy to máte jinak, tak jste měl informovat příslušné orgány, aby konaly, protože na první pohled to bylo pochybné a každému zřejmé, že pokud pravomocně odsouzený tunelář daruje peníze státu, že je to nestandardní.

