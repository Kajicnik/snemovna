File: s144119.htm
Anchor: r2
Date: 44. schůze, 17. června 2025
Speaker: Ministryně obrany ČR Jana Černochová

Speech:
Ministryně obrany ČR Jana Černochová: Děkuju, paní místopředsedkyně. Já jsem se hlásila s přednostním právem do debaty, abych reagovala na to, co tady zaznělo za slova od paní předsedkyně klubu ANO, Schillerové, která nám ráda káže vodu, ale pije víno, opakovaně.
Paní Schillerová, včera jste nám tady veřejně lhala. Dneska jste říkala, že my si z vás děláme legraci, a jestli si opravdu myslíme, že vy jste hloupí. Já bych se vás mohla zeptat úplně stejnou otázkou. Opravdu si, paní Schillerová, myslíte, že jsme hloupí? Opravdu si, paní Schillerová, myslíte, že jsou hloupí Francouzi a jejich prokuratura, která se ohradila proti vašim slovům, která tady včera zazněla, když jste říkala, že francouzská prokuratura pana Babiše nešetří, že o ničem nevíte, že to jsou všechno jenom lži, že si to na vás vymýšlí opozice, aby vás poškodila?
Vy tady v Poslanecké sněmovně lžete, říkáte tady tyto lži opakovaně a jste ještě takový pokrytec, že se dožadujete, aby jiní lidé tady seděli, když vy nám tady říkáte ty vaše lži, a aby reagovali na věci, které vy si řeknete, že chcete, aby tady v tu danou chvíli zaznívaly.
Pokud tady paní Schillerová jste, tak prosím, přijďte do sálu. Jste předsedkyně klubu ANO a myslím si, že by určitě bylo vhodné, abych mluvila k vám napřímo, a ne do prázdné lavice.
Chci, abyste nám tady vysvětlila, jak jste to včera myslela. Proč jste nám tady lhala? ***
