File: s144128.htm
Anchor: r6
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo. Tak diskutovali jsme tady o podkladech k jednání a my se samozřejmě jako členové parlamentu ptáme, co bylo v těch podkladech k jednání, a to myslím si, že odpovídá jednacímu řádu Poslanecké sněmovny. To není stošestka, to je (zákon č.) 90/1995. A ten jasně říká, že člen parlamentu, poslanec, má právo žádat po ministrovi informace v jejich působnosti, takže logicky se ptáme na ty informace, které se týkají této vaší působnosti, co jste v těch podkladech, v tom doporučení od ministerstva měl. A premiér řekl, že budete transparentní, tak z logiky věci vyplývá, že byste ty dokumenty měli zveřejnit tak, abychom věděli, co tam za ta doporučení byla, a mohli jsme si srovnat, jestli jste podle toho postupoval.
Pak jsme chtěli ještě tedy informaci o tom, jakým způsobem budete přistupovat k řízení svého kabinetu potom, co vyšlo najevo, že se vám tam tedy děje to, že se tam záhadně válí věci, o kterých nevíte, a válí se tam třeba čtyřicet dva dnů a vy se o nich nedozvíte, a pokud to nikdo neurguje, tak se těm záležitostem nikdo nevěnuje. A holt jste řekl, zůstalo to tam viset, stane se. Bude tam nějaká odpovědnost někoho? Nebo to prostě jenom hodíte na ty subalterní úředníky, na ty politicky dosazené kolegy z vaší partaje? Děkuji.

