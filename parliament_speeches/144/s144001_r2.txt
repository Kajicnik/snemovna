File: s144001.htm
Anchor: r2
Date: 44. schůze, 17. června 2025
Speaker: Poslanec Andrej Babiš

Speech:
Poslanec Andrej Babiš:: Takže dobrý den, vážení spoluobčané, vážené poslankyně, vážení poslanci. Fialova vláda se topí, topí se ve lžích, skandálech, v nekompetenci a v korupci už skoro čtyři roky. Je zcela neschopná, nemá žádné pozitivní výsledky, a hlavně nepracuje pro české občany, nepomáhá českým rodinám, nebrání české firmy, hájí jen svoje vlastní zájmy, prachy, moc a koryta.
Impulzem pro svolání této schůze je bitcoinová aféra. Ano, bitcoiny, to jsou peníze, vážení spoluobčané. Je to největší a nejšpinavější korupční skandál v dějinách České republiky. Celá tato kryptooperace nebyla náhoda, nebyla to chyba, ani to nebyla, jak říká pan premiér, vtipná historka z chodby. Byla to promyšlená, organizovaná, vládou krytá akce, akce, jejíž cílem bylo vyprat špinavé peníze pocházející z prodeje drog, zbraní, dětské pornografie a padělaných dokumentů. Akce, kterou naplánoval ministr spravedlnosti, do které byl zainteresován, a bez něho by to zkrátka nešlo, ministr financí Stanjura, a kterou politicky kryl předseda vlády České republiky. Nejvyšší ústavní činitelé, a přesto se podíleli na akci, která by byla skandální i v nějaké banánové republice.
Celý bitcoinový skandál je učebnicovým příkladem absolutní nekompetence, naprosté arogance a podle mého názoru i záměrného selhání. Všechno to začalo příběhem vyučeného zámečníka Tomáše Jiřikovského, který provozoval nelegální tržiště na darknetu, kde se prodával kokain, heroin, LSD, zbraně, falešné doklady i dětská pornografie.
Pan Jiřikovský byl v roce 2017 odsouzen za zpronevěru, nedovolený obchod s drogami a nedovolené ozbrojování na devět let vězení. V roce 2021 byl podmínečně propuštěn soudem na svobodu, a ne ministryní spravedlnosti, jak se to snaží někdo podsouvat. Ano, ta s tím neměla nic společného. A jak jsme se dozvěděli minulý týden z médií, v srpnu 2023 odeslal na Ministerstvo spravedlnosti dopis, kde nabízel, že daruje státu obsah bitcoinových peněženek, když mu je soudy vrátí, tedy všechny peníze. V prosinci 2024 ale Jiřikovského právník Kárim Titz, shodou okolností dlouholetý známý Pavla Blažka, bývalého ministra spravedlnosti, přišel už s pozměněnou nabídkou. Jeho klient daruje státu 30 procent z obsahu peněženky, když dostane zpátky své počítače.
Motivací nemělo být pokání, jak nám pan Blažek tvrdil, ale chtěli si to odečíst jako dar z daní, ano, miliardu, miliardu na daních, a ministr spravedlnosti Blažek jeho nabídku každopádně přijal bez ověření, bez jakéhokoliv zájmu, odkud tyto prostředky pocházejí, i když bylo evidentní, že to je z trestné činnosti.
Ale, vážení spoluobčané, zkuste se zamyslet, proč by někdo, kriminálník, zločinec, nabízel státu miliardu korun, dar? Je to normální? Myslím, že každý pochopí, že je to podivné. ***
