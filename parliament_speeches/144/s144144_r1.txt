File: s144144.htm
Anchor: r1
Date: 44. schůze, 17. června 2025
Speaker: Poslanec Martin Kolovratník

Speech:
Poslanec Martin Kolovratník: Dobrý podvečer, kolegyně, kolegové. Děkuji za slovo. Víte, já když jsem si koncipoval to své dnešní vystoupení, argumentaci k tomu, proč současná vláda nemá ani moji důvěru, tak jsem uvažoval v tom duchu, že vracet se k bitcoinům v případě mého vystoupení bude trochu kontraproduktivní, protože ty argumenty a otázky, na které nepřicházejí odpovědi, tady zaznívaly během včerejška, během dnešního dne. Pokud jste pozorně poslouchali, musím říct, excelentní vystoupení Patrika Nachera, velmi fundované, myslím, že i kdybyste neslyšeli nic jiného z těch dvou dnů, tak tohle vystoupení přesně nasvítilo detaily té kauzy a ten průběh nebo tu celkovou situaci, kvůli které tady po té nedůvěře voláme a kterou alespoň my za opozici budeme vysvětlovat.
Já chci chvíli zůstat v rezortu dopravy, protože když jsem ty dva dny sledoval, tak jsem pochopil taktiku ministrů současné vlády, takovou tu kombinaci sloganu "nejlepší obrana je útok" a zároveň trochu odvádění pozornosti, to "vrtěti psem", a proto budu reagovat primárně na dopravu a na Martina Kupku. Než povím takové ty čtyři argumenty, kvůli kterým ani já nemohu vyslovit důvěru této vládě, tak se dostanu k sociálním sítím, k tomu, co Martin Kupka... Není zde bohužel přítomen, ale případně ze záznamu si rád poslechne nebo reagovat bude moct poté, pokud dorazí. Ono se stalo to, že Karel Havlíček tady včera mluvil, také obvinil, obžaloval vládu ze svého pohledu, proč jí nevěří, co se mu nelíbí, zaměřil se právě na hospodářství, ekonomiku. No, jaká byla reakce? Nevím, jestli osobně ministr dopravy Kupka nebo jeho marketing přispěchali dnes dopoledne na sociální sítě, na Twitter, s takovým obranným - to je to "obrana je útok" - tweetem, příspěvkem, kde vyvraceli pozice nebo postoje Martina Kupky. No, tak jsem se na to podíval, co nám místopředseda ODS a ministr dopravy napsal, a nestačil jsem se divit.
Tak cituji z twitterového účtu Martina Kupky: První odrážka, kde říká, že naše země není spálená, ale naopak, že je vše skvělé, úžasné a zalité sluncem. "Tendr na dostavbu Dukovan" - píše Martin Kupka - "vláda Petra Fialy".
Tak jsem se podíval do historie, vážený pane ministře. Tendr na dostavbu Dukovan jste měli a připravovali podle jasně daného jízdního řádu, takzvaného lexu Dukovany, zákona (č.) 367/2021 (Sb.), přijato tady ve Sněmovně 16. června 2021, podepsáno prezidentem - ještě Zemanem - 27. září 2021, od 1. 1. 2022 účinnost tohoto zákona, bez Ruska a bez Číny, protože taková byla tehdy dohoda napříč politickým spektrem, nejenom nás koalice, ale vás v tehdejší opozici. Tuhle úpravu tam po vzájemné dohodě dopracoval Senát, s kterým jsme souhlasili. Takže Martin Kupka lže. Lex Dukovany není pouze vláda Petra Fialy, byla to příprava předchozí vlády Andreje Babiše. Lež první.
"Energetická nezávislost na Rusku - vláda Petra Fialy," píše Martin Kupka. No, tak se podívejte do veřejných zdrojů, podívejte se na statistiky Energetického regulačního úřadu, společnosti NET4GAS. U plynu stále odebíráme mix, směsku plynu od různých dodavatelů a obchodníků. Nemáme na to - a z fyzikálního hlediska té infrastruktury ani nemůžeme mít - vliv a prostě ten zdroj, původ ruského plynu - mluvím o plynu - je dneska stále v průměru 50, 60, někdy až 80 procent. Martin Kupka lže podruhé.
Jdeme dál, "zajištění energií za přijatelnou cenu", tak to má na mysli tu více než 33procentní inflaci? To má na mysli jasné statistiky Eurostatu, podle kterých Čechům, českým domácnostem a taky firmám zdražila energie? Ten nárůst oproti roku 2021 je jeden z nejvyšších v rámci celé Evropské unie. Přijatelné energie? Tak bohužel Martin Kupka lže už potřetí.
No, "modernizace armády"... Máme tady paní ministryni Černochovou. Myslím, že ta trestní oznámení, která jsme dali, tu kritiku za posílání záloh na pětatřicítky z předchozího rozpočtu, o tom asi mluvit také více nemusím. Považuju to za další lež Martina Kupky.
(Dále) "220 kilometrů nových dálnic - vláda Petra Fialy," píše Martin Kupka. Tak já, pane ministře, připomenu. Ty v současné době modernizované, respektive opravené a postavené nové dálnice komplet, ze sta procent, byly připravovány v předchozím období za vlády hnutí ANO a Andreje Babiše, novely liniového zákona z roku 2018 a z roku 2021. Sto procent v současném období otvíraných dálnic bylo připravováno v předchozím období. Martin Kupka opět lže.
"Důchodová reforma" - tak tady je zase napsáno - "která udělá celý systém férový - vláda Petra Fialy". Tak jestli má Martin Kupka na mysli v té férovosti odrbání důchodců, osekání valorizací, osekání stavebních spoření, předčasných důchodů a tak dále, to je tedy zásluha, jak má být. Podle mě to rozhodně férové není. Martin Kupka tady lže už... Poprvé, druhé, třetí, čtvrté, páté... Pošesté!
No a snad bych mohl uznat "digitalizaci dopravních agend" alespoň trošičku, ale myslím, že digitalizace dopravních agend, vážené a vážení, ve srovnání s digitalizací stavebního řízení je opravdu směšná záležitost. Takže minimálně sedm lží místopředsedy ODS, člena vlády, ministra dopravy. Tak takhle vypadá vaše komunikace. To - myslím, že už bych dál povídat nemusel - je jeden z jasných důvodů, proč vám takhle málo občanů věří a proč vám pochopitelně a logicky nevěříme a nebudeme věřit a důvěřovat ani my. Je to reakce na jeden tweet Martina Kupky, sedm odstavců nebo sedm odrážek a sedm prokazatelných lží, nepravd a demagogického otočení reality.
No a teď už jenom rychle k té dopravě, kterou jsem si připravil, tak já tady mám čtyři konkrétní body, proč i v dopravě vláda selhala a selhává. Ten první bod je zdražení jízdného a je to vlastně boj proti cestujícím. Od nástupu Petra Fialy došlo v té veřejné dopravě - autobusové, krajské, vlakové - ke dvěma zdražením. To první zdražení - a bylo dramatické, skokové - se týkalo těch potřebných skupin žáků a studentů, žáků do 18 let a studentů do 26 let, a seniorů nad 65. Víte, že předchozí vláda pro tyto dvě skupiny zajistila dlouhodobě - a myslím si, že udržitelnou a férovou - slevu 75 procent, současná vláda ji osekala na 50 procent. Tím vlastně de facto těmto skupinám zdražila dopravu dvojnásobně.
Bohužel to nebylo všechno. I kdybych pominul takové ty valorizace a každoroční drobné zdražení vždycky v prosinci se změnou jízdního řádu, no tak on také přišel rok 2023, respektive začátek roku 2024, když vstoupil v účinnost váš daňový balíček, a tím srovnáním sazeb DPH, kterým se tady dneska chlubil Zbyněk Stanjura, tak jste třeba veřejnou dopravu posunuli o dva procentní body nahoru. Takže to zdražení veřejné dopravy, moderní, ekologické, která je službou pro občany, je opravdu velké a skokové a je to znát. Jeďte někdy do terénu - pokud se ještě nebudete bát si poslechnout názor občanů - ne ve větších městech s vašimi spolustraníky, ale na vesnicích, na venkově, a zeptejte se v těch okrajových oblastech, na hranicích krajů na to, jak se lidem cestuje, kolik je stojí veřejná doprava a jak je pro ně nedostupná.
Ono to není všechno. Namísto rozvoje dopravy, moderního, tak jak se to děje v západním světě, v civilizovaných, ekonomicky vyspělých centrech, tak my z úst vládních politiků slyšíme věty, které by snad zaznít neměly nikdy. Radní Borecký ze Středočeského kraje, vládní hnutí STAN, tak cituji z jeho vystoupení veřejného: "Nedej bože, aby ve veřejné dopravě jezdilo víc lidí, třeba 50 procent." Takže radní z vládní strany, který má na starost veřejnou dopravu, se bojí toho, aby jezdilo více lidí tou veřejnou dopravou. Přece doprava veřejná není zátěž, je to služba pro lidi. Mohu avizovat, že v hnutí ANO chystáme, že - aspoň v rámci možností, které v současné době máme, tedy v krajích, které spravuje hnutí ANO, s našimi osmi hejtmany - že máme od letošního letního jízdního řádu připraven právě pro žáky a studenty a taky seniory návrat, mimořádný příspěvek, aby ta sleva pro ně byla opět 75 procent.
Rychle druhé téma - to už zkrátím, protože bych se opakoval - takzvaná přepůjčka, novotvar v českém slovníku a také v českém rozpočtování. Pánové Stanjura s Kupkou si půjčili do dopravy - bylo to skoro 60 miliard korun - a nastavili to tak, aby zakryli deficit státního rozpočtu. Nastavili to tak, že doprava tyhle peníze dluží financím, a opět ve stylu tedy "po nás potopa". V tuto chvíli víme, že Státní fond dopravní infrastruktury od příštího roku bude zatížen, ať už bude mít rozpočet jakýkoliv v té celkové alokaci, tak minimálně bude splácet, tuším, že 6,2 miliardy korun financím, kterým to bude dlužit. ***
