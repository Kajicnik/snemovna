File: s144063.htm
Anchor: r2
Date: 44. schůze, 17. června 2025
Speaker: Ministr kultury ČR Martin Baxa

Speech:
Ministr kultury ČR Martin Baxa: Vážená paní místopředsedkyně, vážené dámy, vážení pánové. Již poněkolikáté v tomto funkčním období sleduje Sněmovna i veřejnost divadlo v režii opozice. Opět jsme svědky nekonečných a srdceryvných opozičních scén, v nichž opoziční lídři hrají postavy, které se snaží veřejnost přesvědčit, že žijeme v ekonomicky i politicky spálené zemi. Kdo se ale podívá mimo scénu, kde se odehrává toto absurdní divadlo, ten vidí, že realita je úplně jiná. Šéf hnutí ANO Andrej Babiš s tímto spektáklem dokonce nedávno vyjel hostovat na zahraniční pódium, na které sice možná v minulosti přispěla Marii Le Pen ruská půjčka, ale ani to nezabránilo Andreji Babišovi v nevlasteneckém pomlouvání České republiky, v nevlasteneckém pomlouvání České republiky.
Tím, jak opoziční politici doma i v zahraničí hrají podle hysterického scénáře, trochu se ztrácí, že naše vláda umí uznat chybu, a ministři, kteří takovou chybu udělají, z funkce rychle odcházejí. Je to naprosto v rozporu s nejznámější opoziční árií, nazvanou nikdy neodstúpím. A podobný rozpor panuje i při srovnání výsledků naší vlády a té předcházející. Osobně to budu dokumentovat na tom, co vše se podařilo dotáhnout v rezortu kultury.
Kulturu naše vláda vždy považovala za prioritu. Naplánovali jsme v této oblasti mnoho kroků a programové prohlášení vlády máme téměř naplněno. A to díky skvělé práci mých vládních kolegů a kolegů na ministerstvu. A jen připomenu, co jsme při nástupu do vlády vetkli do programového prohlášení. Kultura je prioritou a spojuje nás, má ekonomický rozměr, dokáže generovat značné finanční zdroje za rozumné politiky státu a budovat pozitivní obraz naší země za hranicemi. Slíbili jsme zvýšit financování kulturní oblasti, připravit legislativní normy, které budou odpovídat 21. století, zaměřit se na veřejnoprávní média a posílit paměťovou agendu.
Připravili a prosadili jsme novou legislativu v míře, která byla mnoho funkčních vládních období nebývalá, zapracovali na vnitřních procesech úřadu, začali stabilizovat situaci příspěvkových organizací, navázali jsme intenzivní komunikaci s odbornou veřejností a s jejím zapojením postupně proměnili rámec, ve kterém se kultura nachází. Nebyly to kroky jednoduché, ale máme výsledky. Dovolím si velmi stručně provést určitou rekapitulaci a považuju za opravdu důležité podtrhnout to, že vše to, co jsme na Ministerstvu kultury vykonali, bylo vždy ve spojení s prostředím, které je pro toto naprosto zásadní.
Slíbili jsme, že směřování rozpočtu Ministerstva kultury k jednomu procentu výdajů státního rozpočtu. Splnili jsme to, splněno. Rozpočet mého ministerstva na rok 2025 je historicky nejvyšší - 21,5 miliardy korun, přičemž loňský rozpočet byl ve výši necelých 17 miliard korun, a to v době, kdy situace není jednoduchá v kontextu celého státního rozpočtu a v kontextu financí nutných pro obranu. Je to jasný důkaz toho, že i v těžkých časech je kultura prioritou, a jen připomenu, že předchozí vlády kultuře významně nepřidávaly ani v době bezprecedentního hospodářského růstu. Týkalo se to zejména funkčního období vlády Andreje Babiše.
Často jsem tady tázán, jak jsme postoupili v přípravě velkých investic? Tak jen připomenu, že v dubnu letošního roku jsem prezentoval navýšen rozpočet pro plánované investice, a to z původní částky 7,9 miliardy korun na 13,8 miliardy korun. Jedná se o klíčové navýšení, těch několik miliard korun umožní uskutečnit tak velké ambiciózní projekty, jako je muzeum železnice a elektrotechnik, které připravuje Národní technické muzeum, rekonstrukci Invalidovny v působnosti Národního památkového ústavu, středoevropské fórum Olomouc, našeho muzea umění Olomouc, vybudování nového depozitáře v Jinonicích pro Národní galerii Praha, úplně zásadní projekt, vybudování nového depozitáře Národní knihovny nebo nedávno spuštěný projekt rekonstrukce Nové scény a provozní budovy Národního divadla, kde mimo jiné původní odhad byl zhruba tři čtvrtě miliardy korun. My jsme zajistili jeho navýšení na více než 2 miliardy korun, a tak, aby se od něj splnilo to, co se od něj očekávalo.
Toto jsou reálné peníze na rozdíl od projektů, které nikdy financované nebyly. Vzpomenu si, jak Andrej Babiš pochodoval na jednom pražském území a sliboval novostavbu Národní galerie. Když jsem přišel na ministerstvo, nenašel jsem k tomuto projektu ani jedinou čárku, byl to čirý výmysl, nereálná věc. My jsme spustili zcela konkrétní projekt vybudování depozitáře Národní galerie, bez něhož není možný rozvoj této instituce. Připomenu záchranu pevnostních měst Josefov a Terezín, což je velmi významný projekt z hlediska naší národní identity.
Klíčová v našem fungování ministerstvu byla nová legislativa, posunuli jsme se v tom tak, jak to nebylo mnoho volebních období zpátky, a jsem hrdý na tyto výsledky, které jsme měli. Byl přijat zákon o veřejné kulturní instituci, o kterém se hovořilo desítky let, a nikdy nebyl naplněn. My jsme tento zákon připravili, přijali, je účinný a věřím, že tato možnost dobrovolné transformace příspěvkových organizací na veřejnou kulturní instituci může zásadně pomoci kulturních institucím, organizacím zejména živého umění v naší zemi.
Velmi důležitá, možná dokonce nejdůležitější, je naše velká reforma audiovize. Velká novela audiovizuálního zákona znamená zásadní pomoc a podporu jak segmentu českého filmového průmyslu, zejména z hlediska filmových pobídek, tak i samotné české kinematografie. Bude v ní víc peněz, systém bude jednodušší, rozhodování bude otevřenější, bude více příležitostí k tomu, aby česká audiovize zaujala významné místo i v mezinárodním měřítku.***
