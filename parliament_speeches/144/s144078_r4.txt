File: s144078.htm
Anchor: r4
Date: 44. schůze, 17. června 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo a budu taky ráda, když budeme korektní, pane ministře, protože vy jste tu nebyl od začátku mého vystoupení, tak jste možná začátek neslyšel úplně přesně. Já jsem zmiňovala, že Piráti se podíleli na přípravě vnitrostátního plánu, stejně tak jako na přípravě koncepce politiky ochrany klimatu nebo státní energetické koncepce, a zmiňovala jsem, že právě považuji za velkou škodu a zklamání, že tyto dokumenty nebyly přijaty, vyjma tedy vnitrostátního plánu, protože jsou připraveny, odpracovala se na nich spousta hodin práce a je to nějaká vize transformace české energetiky, kterou si myslím, že by ocenila i česká veřejnost, aby tato vláda měla. Leží to v šuplíku a prostě to nebylo od loňského léta, kdy to připravené je, schváleno. To jsem na tom kritizovala.
Co se týče Modernizačního fondu, já jsem zástupce Pirátů v radě fondu, Státního fondu životního prostředí. Není pravda, že bych vždycky hlasovala pro všechny výzvy, které tam jsou, protože si myslím, že procentuální rozdělení u některých výzev prostě nedává smysl, byť vždy zmiňuji, že samozřejmě ty výzvy splňují formální podmínky, tak si ale myslím, že to politické rozdělení není úplně nejvhodnější. A když si vzpomenete na ta vyjednávání o změně Modernizačního fondu, kdy jsme za Piráty byli přítomni před těmi dvěma roky, tak jsme tam právě tehdy i s Ivanem Bartošem prosazovali, aby třeba část těch peněz šla právě i na podporu bydlení, na podporu opatření proti energetické chudobě a na další výzvy. Takže my jsme ty připomínky vznášeli už tenkrát.
Co se týče zákona o ochraně přírody a krajiny, já vím o vašich ujištěních, že vaší podporu jako ministra životního prostředí některé ty návrhy nemají, nakonec o tom ale rozhodne Sněmovna svým hlasováním, to znamená, 200 poslanců o nich bude hlasovat, takže vaše stanovisko určitě má velkou váhu, ale nejsem si jistá, jestli skutečně dokáže zabránit tomu, aby některé ty návrhy byly přijaty. To jsem tady kritizovala.

