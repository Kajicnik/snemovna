File: s144133.htm
Anchor: r4
Date: 44. schůze, 17. června 2025
Speaker: Poslanec Karel Haas

Speech:
Poslanec Karel Haas: Děkuju mnohokrát za slovo. Já jsem byl dokonce výslovně požádán, tak já vrátím, ač za to asi nebudu pochválen v řadách svých stranických kolegů, tak já vrátím s úctou ten kompliment paní předsedkyni Schillerové, že jsme opravdu měli vždy korektní vztahy. Já jsem asi mírný politik, že nemám rád to mlácení politiků se vzájemně po hlavách z opozice, z koalice.
Nicméně prostřednictvím pana předsedajícího, paní kolegyně, váš dotaz, proč hájím fakt, pokud slovo fakt bereme za synonymum objektivní skutečnosti, která buď existuje, nebo neexistuje v reálném světě, ano, tak já hájím ty objektivní skutečnosti, které v reálném světě existují. A raději jsem si vzal tedy na pomoc, abych citoval to, co jsem předtím řekl jenom v článcích, jenom v paragrafech.
Prosím vás, pro všechny, čl. 2 odst. 3 Ústavy - já vím, že to je nudné - "státní moc lze uplatňovat jen v případech, v mezích a způsoby, které stanoví zákon". Obdobně čl. 2 odst. 2 Listiny základních práv a svobod - Ústava je jednička z 1993, Listina základních práv a svobod je dvojka z roku 1993 - "státní moc lze uplatňovat jen v případech a v mezích stanovených zákonem, a to způsobem, který zákon stanoví". Mohl bych se vrátit už do tolikrát citovaného, ale on je dlouhý, § 2 českého AML zákona z roku 2008: "stát není povinnou osobou". Je to potenciální systémové poučení do budoucna, které dávám budoucím legislativcům.
Takže ukončuju tuto faktickou tím, že rozhodně nehájím stranické tričko. Já jsem u té své předchozí faktické říkal, že se bojím, že ten právní stát tady v té debatě asi dneska prohraje. Zatím prohrávám, ale nehodlám to vzdávat, to hájení právního státu. Takže můžete tvrdit a dovozovat, že Ministerstvo financí, ministr financí z jakékoliv vlády tu povinnost měl, ale netvrdíte pravdu a tvrdíte to právně nesprávně. Děkuju.

