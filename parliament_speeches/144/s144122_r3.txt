File: s144122.htm
Anchor: r3
Date: 44. schůze, 17. června 2025
Speaker: Poslankyně Helena Válková

Speech:
Poslankyně Helena Válková: Děkuji. Tak jsem to přece jenom nevydržela, i když mám za chvíli, doufám, někdy v podvečerních hodinách projev. No, ono se říká takové staré přísloví: Zameť si před vlastním prahem. Já jsem byla totiž... Ano, říká tady paní ministryně, přesně, tak já to zopakuji. Já jsem velmi pozorně poslouchala, to byla tisková taková konference jakoby po zasedání rady bezpečnosti.
Vy jste tam, paní ministryně, řekla něco, co opravdu bylo... k té pravdě mělo hodně daleko. Vy jste říkala, že se ty informace o kauze bitcoinové nesmí zveřejňovat, že o tom nesmíte informovat, že si to vyhradilo Vrchní státní zastupitelství v Olomouci. Můžete si to poslechnout. Já jsem se tenkrát docela zarazila, protože v těchto případech - obzvlášť když jde o stadium prošetřování věci - si nevyhrazují státní zastupitelství ty věci tak, že by se o tom nesmělo potom informovat na tiskovce. To nebyla pravda, jak jsem potom posléze zjistila. Tady jste vy zřejmě z neznalosti trestního práva - to chápu - si něco asi špatně interpretovala, a to buď z nedbalosti, anebo to byl záměr, takže od začátku se tady buď záměrně, nebo z hrubé nedbalosti utajují informace, na které se ptají poslanci, naše veřejnost, ale samozřejmě i odborníci, kteří se pohybují v oblasti trestního práva, takže tady jste nemluvila pravdu vy. Mě by tedy teď zajímalo - chtěla jsem se vás na to zeptat osobně, takže se ptám takhle na mikrofon - kde jste vzala tu informaci? Kdo vám ji řekl z Vrchního státního zastupitelství? Nebo jste to jenom - dávám vám takový pomocný (Předsedající: Čas.) nástroj k odpovědi - špatně si vyložila? Děkuji.

