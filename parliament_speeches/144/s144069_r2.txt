File: s144069.htm
Anchor: r2
Date: 44. schůze, 17. června 2025
Speaker: Ministr pro evropské záležitosti ČR Martin Dvořák

Speech:
Ministr pro evropské záležitosti ČR Martin Dvořák: Děkuju za slovo, vážená paní předsedkyně. Vážené kolegyně, paní poslankyně, páni poslanci, prosím, nepodezírejte mě z toho, že bych snad chtěl znevažovat toto zasedání či snad tuto ctihodnou budovu a tento orgán, nicméně dovolím si začít tím, jak potká Kohn Roubíčka, a říká mu: Poslechnou Roubíček, oni na mě poslední dobou tak nějak divně koukají, když se potkáme. Co se stalo? Roubíček říká: No, vědí Kohn, jak u nás byli naposled se Sárou na večeři, tak nám se potom ztratilo pět stříbrných lžiček. No, prominou, Roubíček, říká Kohn, přece si nemyslí, že bych já nebo Sára... A Roubíček říká: No ne, ty lžičky se našly, ale stín podezření zůstal. A to je to, oč tu běží, co tady dnes zažíváme. Tady se prostě vytváří atmosféra, aby stín podezření zůstal, i kdyby se nakrásně ty ukradené lžičky našly. Ať se stane cokoliv, vždycky už bude snaha zanechat jakýsi pocit trpkosti, pocit zklamání, pocit něčeho nekalého a nepravého.
K tomu slouží také slovník, který tady dneska celý den používá část opozice. Mluví se o podvodu, o zločinu, o praní špinavých peněz, o mafiích, o organizovaném zločinu, o propojení mafií s vládou, o hospodářských škodách. Padají tady rozsudky. Rozsudky ovšem bez soudu, bez důkazů, bez toho, aby někdo byl obviněn, obžalován, souzen nebo třeba dokonce odsouzen. Jediný z nás všech, kteří jsme tady dnes strávili toto nepříliš povznášející odpoledne a večer, stojí v těchto dnech před soudem pro podezření ze závažného trestného činu, to je podvod. Jediný z nás všech je v současné době vyšetřován francouzskou prokuraturou z podezření z praní špinavých peněz, a to je shodou okolností pan poslanec Andrej Babiš, který všechna tahle obvinění dnes na naši vládu naházel ve svém prapodivném vystoupení. A on má tu drzost školit nás ostatní o morálce? Soudit?
Pan poslanec mimo jiné také označil pana premiéra Fialu za nejhoršího premiéra v historii. Musím říct, že pan poslanec je zbytečně skromný. V této nevyhlášené soutěži o nejhoršího premiéra nasadil on sám v letech 2017-2021 laťku tak vysoko, že je prakticky nedostižná. O to víc oceňuji jeho snahu, že by to chtěl snad zkusit ještě jednou. A k tomu, aby to mohl zkusit, má rovněž sloužit toto naše dnešní shromáždění. Celé hodiny tady posloucháme stále to samé - obviňování vlády z toho, co všechno neudělala, co udělala špatně.
K věci samé. Já se necítím odborníkem na bitcoiny a nejsem schopen osvětlit všechno, co se v té věci stalo. Je nepochybné, že se stala spousta věcí, které se stát neměly. Byly to chyby, ať už to byly chyby politické, nebo chyby úředníků, a z mého pohledu v tuto chvíli při současném stupni poznání, při tom, co všechno o tom teď víme, je vyvození politické zodpovědnosti bývalým ministrem spravedlnosti Pavlem Blažkem adekvátní reakcí. Všechno ostatní, co se tady teď odehrává, jistě nevede k tomu, abychom zjistili něco víc, než mohou zjistit orgány činné v trestním řízení či jiné nezávislé instituce. Jde jenom o to odehrát tady před voliči to smutné divadlo.
Já si myslím, že správný postup je dovládnout a nechat orgány, které jsou k tomu kompetentní, nezávislé a vybavené znalostmi a přístroji, nechat je konat jejich práci. To je to, co mají politici dělat, a ne tady předvádět tohle smutné divadlo.
Nicméně když už jsme vyzváni, abychom se zpovídali z toho, co tato vláda dovedla, nebo nedovedla, neodpustím vám ani sobě aspoň pár poznámek k tomu, co se odehrálo na poli evropské politiky.
Nelze začít ničím jiným než českým předsednictvím v Radě Evropské unie v druhé polovině roku 2022. Tady zase musím říci, že jsme nastoupili v situaci, kdy příprava na tento mimořádně závažný mezinárodně politický úkol byla brutálně podceněna tehdejším předsedou vlády, který se snad opravdu domníval, že v Bruselu celé to slouží jenom k jedení chlebíčků a pořádání recepcí, a podle toho také vypadala příprava na předsednictví Česka v Radě Evropské unie. Snažili jsme se za těch pár měsíců dohonit, co se dalo, a nakonec se to nepochybně povedlo. Předsednictví je hodnoceno jako nesmírně úspěšné, a to nejenom námi samotnými, ale také našimi zahraničními partnery. ***
