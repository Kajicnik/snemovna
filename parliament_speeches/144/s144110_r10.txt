File: s144110.htm
Anchor: r10
Date: 44. schůze, 17. června 2025
Speaker: Poslanec Miroslav Zborovský

Speech:
Poslanec Miroslav Zborovský: Děkuji za slovo. Paní předsedající, vážené kolegyně, vážení kolegové, já bych chtěl zmínit dnes jednu konkrétní věc, podle které můžeme soudit, proč tato vláda má moji důvěru, a to je důchodová reforma, konkrétně otázka věku odchodu do důchodu. Demografii totiž nelze ošálit a už dnes můžeme poměrně přesně spočítat, že náš důchodový systém v současné podobě je dlouhodobě neufinancovatelný. Počet lidí v produktivním věku bude klesat, počet důchodců naopak poroste. A pokud nechceme, aby důchody v budoucnu byly ostudně nízké nebo aby mladé generace platily nesnesitelné odvody, musíme konat. A tato vláda koná. Připravila a schválila důchodovou reformu, která je nezbytná, byť nepopulární. Jedním z jejích základních parametrů je postupné navyšování věku odchodu do důchodu až na 67 let. Ale pozor, ne teď, ale kolem roku 2055, tedy za třicet let. A i tempo bude pozvolné, o jeden měsíc ročně. A právě tady se pozná odpovědný politik od populisty, protože populista vám bude říkat, že není třeba nic měnit, že věk nad 65 let je prostě zločin a že reformu okamžitě zruší. Odpovědný politik ale ví, že pokud nic neuděláme, zkolabuje celý systém.
Teď se podívejme, jak je na tom zbytek Evropy. V Dánsku se do důchodu chodí už dnes v 67 letech, stejně tak v Belgii, Estonsku, Itálii a Nizozemsku. Ano, už teď, ne za třicet let. Ve Španělsku a Portugalsku je to 66 a půl roku, v Německu, Irsku 66 let a další země už o dalším zvyšování diskutují. Zvláště pozoruhodné je Dánsko. Tamní parlament schválil, že se důchodový věk dále zvýší na 68 let v roce 2030, na 69 let v roce 2035 a na 70 let v roce 2040. A u nás se opozice čertí, že za třicet let to má být 67 let.
Závěrem bych řekl, že si přeji, aby v této zemi vládli politici, kteří se nebojí dělat potřebná, i když nepopulární rozhodnutí, a politici, kteří myslí na budoucnost této země. Takových bychom si měli vážit. Populistu dokáže dělat s prominutím každý blbec. Ale odpovědnost je mnohem těžší. Děkuji vám za pozornost.

