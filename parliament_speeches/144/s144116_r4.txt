File: s144116.htm
Anchor: r4
Date: 44. schůze, 17. června 2025
Speaker: Poslanec Radovan Vích

Speech:
Poslanec Radovan Vích: Děkuji za slovo, paní předsedkyně. Vážené kolegyně, vážení kolegové, paní ministryně, páni ministři, dnes zde stojíme před vážným úkolem. Jednáme o tom, zda tato vláda ještě má morální a politické právo vládnout této zemi. Za hnutí Svoboda a přímá demokracie říkám zcela jasně, že nemá. Jednáme o vládě, která zklamala důvěru občanů, selhala v boji s korupcí a je spoluzodpovědná za rozklad právního státu. My se ptáme, kolik kauz ještě potřebujeme, než konečně přiznáme, že vládne chobotnice zájmů, klientelismu a korupce?
Dovolte mi připomenout tři konkrétní a mimořádně závažné kauzy, které představují zásadní důvody pro vyslovení nedůvěry této vládě. Za prvé, dražba bitcoinů, tedy selhání ministra spravedlnosti Pavla Blažka a mlčení premiéra Petra Fialy. Začněme u Ministerstva spravedlnosti. Tam se pod vedením ministra Pavla Blažka z ODS přímo pod dohledem státu odehrála naprosto neprůhledná dražba kryptoměn, které stát dostal od správce nelegálního internetového tržiště Tomáše Jiřikovského. Na tržišti Nukleus Market se prodávaly drogy, zbraně a padělané doklady. Za odemknutí bitcoinové peněženky vrácením zabaveného počítačového vybavení poskytl tento člověk Ministerstvu spravedlnosti pod vedením ministra Pavla Blažka bitcoiny v hodnotě miliardy korun. Ptám se proč? Jaký k tomu měl pan Jiřikovský důvod?
Od té doby se po panu Jiřikovském slehla zem. Buďto je opravdu v Asii asi, jak se tvrdí, ale možná je to jinak. Každopádně se má snad vracet do České republiky. Ptám se, co dělaly v této věci zpravodajské služby? Věděly to, anebo to nevěděly? Proč neinformovaly premiéra, prezidenta, předsedu vlády, některé členy vlády? Tady nejde jen o nějaké minoritní správní pochybení. Tady jsou miliardy ze špinavých bitcoinů jako dar Ministerstvu spravedlnosti. Nejhorší je, že vládním špičkám na tom nepřišlo nic divného a klidně se o tom pár měsíců bavili a pak to teprve novináři spustili. Bývalý ministr Pavel Blažek odstoupil z postu ministra, ale jako poslanec zůstává. Asi se mu poslanecká imunita ještě bude hodit. Co na to premiér Petr Fiala? Ten ho kryje, zcela vědomě. Opakuji, premiér vědomě kryje podezřelé machinace na Ministerstvu spravedlnosti. To není jen selhání, to je symptom režimu, kde se kamarádi kryjí navzájem.
Za druhé, kampelička Petra Fialy. Tato kauza míří přímo na předsedu vlády. Jak je možné, že člověk, který chce vést tuto zemi, byl členem Podnikatelské družstevní záložny, která měla vážné problémy s hospodařením a která podle veřejných záznamů poskytovala pochybné úvěry? Jak to, že to zapomněl uvést v majetkovém přiznání podle zákona o střetu zájmů, které podávají všichni vrcholní politici každý rok? Takto prostě zapomenete na jeden milion. Běžnému člověku by se to nestalo. Pro porovnání, letos už vládním kruhům připadá nicotná i ta jedna miliarda, viz ta bitcoinová kauza.
Česká národní banka Podnikatelské družstevní záložně v roce 2024 zakázala přijímat vklady a poskytovat úvěry. Premiér Petr Fiala byl členem této družstevní záložny v letech 2015 až 2020. Společně s ním tam měli své peníze další členové ODS, jako bývalý předseda poslaneckého klubu ODS Petr Tluchoř nebo bývalý ministr zdravotnictví za ODS Luděk Rubáš nebo jeden z obviněných v aktuální kauze Motol ředitel stavební firmy Geosan Ivan Havel. Ten do záložny vstoupil ještě, když pracoval pro Metrostav. Prostě jedna parta kamarádů a jedou v tom všichni.
Jisté firmy, které měly účty v této záložně, postupně poslaly neziskové organizaci New Direction se sídlem v Bruselu 280 000 eur, to je cirka 5 milionů korun. New Direction zase postupně poslala peníze v hodnotě cirka 7 milionů korun českému spolku Pravý břeh, Institut Petra Fialy, viz článek Seznam Zpráv z 6. února 2024, řekněme, bruselská čistírna s bonusem navíc. Nyní abychom po bitcoinové kauze přejmenovali ještě Ministerstvo spravedlnosti na pražskou čistírnu. Je to děsivé.
Samostatnou kapitolou jsou předražené a neefektivní nákupy na Ministerstvu obrany. Není snad měsíc, aby se nějaká kauza neprobírala v médiích. Od sporadického nákupu amerických stíhaček F-35, které nepotřebujeme a nikdo je po nás nepožaduje, přes vozidla Supacat, polní kuchyně, čtyřicet let staré tanky Leopard 2A4, které potom nákladně modernizujeme, batohy a výstroj pro vojáky. O všem vypovídají i závěry Nejvyššího kontrolního úřadu v těchto oblastech. Neplní se ani ta dvě procenta HDP na obranu a nyní budete požadovat pět procent? Kde na to chcete vzít? Na úkor důchodců, dalším zadlužením státu, zvyšováním daní? Zakázky na Ministerstvu obrany je potřeba prověřit.
Nechtěla by už ODS vydat konečně nějaký manuál, jak prát peníze? Co je to za politickou kulturu, kde předseda vlády předstírá, že se ho jeho vlastní minulost netýká? V normální zemi by takový člověk dávno rezignoval. V České republice je za to odměněn funkcí premiéra. Takového premiéra, kterého dosadila pětikoalice, dnes už jen čtyřkoalice a zítra možná už jen trojkoalice. My se ptáme, co všechno ještě vyjde najevo?
Za třetí, bych chtěl jmenovat kauzu Dozimetr, aneb jak STAN a organizovaný zločin pronikají do dopravy. Kauza, která ukazuje, že do struktur státu a samosprávy pronikly prvky organizovaného zločinu, že politici hnutí STAN, kteří se dnes stále podílejí na vládě, byli přímo nebo nepřímo součástí sítě, která zneužívala veřejné zakázky a tunelovala státní prostředky. Mluvíme o milionových částkách, mluvíme o lobbistech, kteří měli kontakty na ministry, poslance, vlivné úředníky. Co se stalo? Kauza Dozimetr začala v roce 2022 vyšetřováním korupce na pražském magistrátu. Týkala se Dopravního podniku a radního za STAN Petra Hlubučka. V první fázi bylo zatčeno jedenáct osob a obviněno třináct osob. Postupně byl před veřejností rozkrýván propletenec vzájemně si zavázaných osob, které komunikovaly prostřednictvím šifrovaných telefonů a střídaly konspirační byty.
Mimochodem, i místopředseda vlády Vít Rakušan, měl jeden šifrovaný telefon. Říkal, že ho dal dětem na hraní. Následně padl jeden ministr Petr Gazdík za STAN, zemřelo několik osob s kauzou spojených a jeden z hlavních protagonistů Michal Redl už kupodivu nemá omezenou způsobilost a může být souzen. Hnutí STAN hodilo odpovědnost na jednotlivce, rychle je vyloučilo a jede se dál, jako by se nic nestalo. Neproběhla žádná hlubší očista, žádná sebereflexe. A premiér Fiala? Opět mlčí, v lepším případě relativizuje.
Ministr vnitra Rakušan se prezentuje plakáty, že se stará o naši bezpečnost. Přitom chybí tisíce policistů a další odcházejí. Slibovali jste v programovém prohlášení vlády, že provedete novelu krizové legislativy. Neudělali jste nic, přestože jsem se vás, pane ministře, opakovaně ptal, kdy novelizujete ústavní zákon č. 110/1998 Sb., o bezpečnosti, a následně jsem vás i v této věci interpeloval. V odpovědi jste uváděl, že je to vaše priorita. Ale skutek utek. ***
