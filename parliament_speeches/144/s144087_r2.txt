File: s144087.htm
Anchor: r2
Date: 44. schůze, 17. června 2025
Speaker: Poslanec Lubomír Metnar

Speech:
Poslanec Lubomír Metnar: Vážená paní předsedající, děkuji za slovo. Vážené kolegyně, vážení kolegové, k bitcoinové kauze tady toho zaznělo hodně a ještě určitě zazní, ale dovolte mi krátce reagovat na velmi emotivní vystoupení paní ministryně obrany, které zde zaznělo. Přiznávám, že mě zklamalo nejenom stylem, ale i tím, jak zkresleně bylo prezentováno působení předchozích ministrů, včetně mého. Já se ale nehodlám snížit k osobním výpadům. Nebudu nikoho nazývat lhářem, recidivistou ani zbabělcem. To není jazyk, který by měl v této Sněmovně zaznívat od člena vlády. Bezpečnost státu je příliš vážné téma na to, abychom o něm mluvili ve stylu facebookových komentářů, ve stylu "tonoucí se stébla chytá", ve stylu invektivy a "útok je nejlepší obrana".
Dámy a pánové, ano, nebyl jsem mediální ministr, ale pracoval jsem věcně, na rozdíl od jiných jsem měl potřebu - respektive neměl potřebu - vychloubat se každou podepsanou zakázkou, protože armáda potřebuje kontinuitu, ne píár. (Potlesk z lavic ANO.) ***
