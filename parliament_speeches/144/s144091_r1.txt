File: s144091.htm
Anchor: r1
Date: 44. schůze, 17. června 2025
Speaker: Poslankyně Lucie Šafránková

Speech:
Poslankyně Lucie Šafránková: Děkuji vám za slovo, vážený pane předsedající. Kolegyně, kolegové, není vás tady mnoho (Hovoří k pravé části sálu.), ale já tady dneska nechci stát jenom jako poslankyně, členka poslaneckého klubu SPD, ale stojím tady dneska jako hlas lidí, kteří už mají těchto afér a kauz Fialovy vlády naprosto, ale naprosto plné zuby, jako hlas mnoha lidí, kteří čelí nejvyšší inflaci za poslední dekády, prudkému růstu cen energií, ztráty důvěry ve stát, v jeho schopnost postarat se o ty, kteří ho potřebují. Vystupuji také jménem mnoha rodin s dětmi, seniorů, pracujících v náročných profesích, lidí v exekucích, zdravotně postižených a všech, na které tahleta vláda zapomněla, anebo se na ně úplně vykašlala.
Vláda premiéra Petra Fialy od počátku neměla naši politickou důvěru. V prvních měsících šlo o běžný politický nesouhlas - měli jsme jiné hodnoty, jiné priority - ale s postupem času se ukázalo, že nejde jen o politické rozdíly, jde o hluboké morální, hodnotové a systémové selhání. Ale pak postupně vstoupily do hry záležitosti, které jsou absolutně nepřijatelné v případě jakékoliv vlády a které mají jediné slušné řešení. To je okamžitá demise téhleté Fialovy vlády.
Ano, hovořím tady o těch šílených skandálech stran, které tvoří tuto vládu, a některých jejich ministrů, skandálech, které otevřely dveře do vládních salonů korupci a organizovanému zločinu, ať už šlo o kauzu Dozimetr, podivné financování hnutí STAN, zatajený premiérův milion v dnes již zrušené družstevní záložně a dosavadní vrchol v kauze bitcoinů a miliard korun, které se členové vlády zřejmě pokusili zlegalizovat, a dosud o všech okolnostech této špinavosti mlží.
Fialova vláda za téměř čtyři roky ve funkci prokázala absolutní neschopnost a nekompetentnost. Dramatickým způsobem zhoršila životní úroveň českých občanů, jejichž reálné příjmy jsou nižší než v roce 2019 a v tomto ohledu jsme na tom nejhůře v Evropě. Fialova vláda rovněž znehodnotila inflací - kterou vyvolala a nedokázala proti ní bojovat - úspory českých a moravských občanů téměř o 40 procent. Tato vláda zvýšila zadlužení České republiky o více než jeden bilion korun. To tím pádem výrazně převyšuje tři biliony korun, blíží se hranici padesáti procent HDP a nárazu do dluhové brzdy. Fialova vláda poškodila naše seniory, když jim v roce 2023 sebrala značnou část mimořádné valorizace důchodů, na kterou měli tehdy dle platného zákona nárok, a tím tedy navždycky snížila jejich důchody. Ostatním pak Fialova vláda zvýšila hranici věku odchodu do důchodu na 67 let. Tato vláda poškodila i všechny rodiny s dětmi, když jim zrušila speciální daňové slevy. To je i jeden z hlavních důvodů katastrofálního propadu porodnosti, protože Fialova vláda se chová chaoticky a vytváří nejistotu v tom směru, že se mladí lidé nemohou spolehnout na stát v době péče o svého potomka. Fialova vláda nehájí národní zájmy našich občanů a raději slouží zájmům cizím.
Už jen z těchto důvodů měla Fialova vláda už dávno skončit. Kvůli tomu, že k tomu nedošlo, tu teď máme aféru bitcoinů, která srazila důvěru občanů v politiku na samé dno a poškodila náš stát i v zahraničí.
Podívejme se nyní na některá zásadní selhání této vlády blíže. Premiér Petr Fiala nejprve dlouho neříkal pravdu o tom, že o akci s bitcoiny a dohodě Ministerstva spravedlnosti se zločincem Jiřikovským vůbec nevěděl. Ministr financí Zbyněk Stanjura nemluvil pravdu v tom samém a ministr spravedlnosti Pavel Blažek nehovoří pravdu v tom, že bitcoiny nemohly pocházet z trestné činnosti a že bylo vše naprosto legální. Není to docela dost závažných lží na jednu takovou vládu v České republice? Co myslíte? To ve finále tohoto volebního období demonstruje, jak naprosto bez skrupulí si vládní politici zvykli občanům beztrestně lhát a my se máme spokojit s tím, že ministr Blažek rezignoval, a vše je tedy tímhletím vyřešeno? No tak to fakt ani náhodou.
Řekněme si to natvrdo. O co jiného mohlo v tomhletom celém příběhu jít? Mohlo jít o miliardový byznys nebo o benefity pro účastníky dohody státu s podsvětím? Občané a my spolu s nimi se oprávněně ptáme. Dostal z tohoto kšeftu někdo nějaký podíl? Je miliarda státu jenom vedlejší produkt a dohodnuté výpalné drogového dealera za zkrácení trestu a vrácení miliardového konta? Jestli se to někdy plně dozvíme, je ve hvězdách, protože onen zločinec dle médií zmizel někde v zahraničí. Překvapivé to je asi pouze pro pana premiéra Fialu.
Dámy a pánové, jestliže ona dohoda zněla tak, že stát obdrží jako dar třetinu z obsahu vrácené bitcoinové peněženky, proč to nebylo splněno? Proč místo téměř čtyř miliard obdržel stát pouze jednu miliardu? Proč se státem královsky zaplacený notář díval jinam, když se bitcoinová peněženka otevírala? To jsou otázky, na které musíme dostat jasné odpovědi.
Je to jednoduché. O zlepšení bilance státního rozpočtu zde nikomu asi nešlo. Jediné, co asi účastníky dohody zřejmě mohlo zajímat, byly jejich peněženky, bitcoinové i ty ostatní. Vítejte v České republice v roce 2025, v době panování proevropské liberální, takzvané prozápadní Fialovy bitcoinové vlády. Každý, kdo o tomto případu alespoň letmo slyšel nebo četl, si pokládá jednoduchou otázku: Proč odsouzený drogový dealer dává státu miliardu a proč několik měsíců čeká, až lidé z Ministerstva spravedlnosti s ním jeho bitcoinovou peněženku otevřou, když předtím po dlouhých vyjednáváních zvrátil rozhodnutí soudů a policie mu vrátila počítač i s bitcoinovou peněženkou, ke které měl heslo jen on sám a k jejímuž otevření žádnou asistenci nepotřeboval? Tato otázka připadá na mysl asi všem kromě členů této vlády a také kromě pana premiéra. No, ostatně ono se vlastně není ani čemu divit. Tentýž premiér pět let po sobě pravidelně zapomínal v majetkovém přiznání uvést, že měl milion korun v pochybné kampeličce, kde se rovněž praly peníze a které už byla mezitím odebrána licence. Na to, zda nebyl premiér jen něčí figurkou, odpověď neznáme. Neznali jsme ji tehdy ani teď a to je něco strašného.
Fialova vláda způsobila rekordní propad porodnosti. Jde o kardinální problém z hlediska samotné budoucnosti našeho národa. Tato skutečnost zásadním způsobem poškodí v budoucnu náš systém veřejných financí, důchodový systém, systém zdravotnictví a další sociální systémy. A co na to Fialova vláda? No, tak ta to ignoruje. Co taky jiného, že, bychom od ní mohli čekat? Nejenom že se tento neblahý trend nesnaží nástroji, které má k dispozici, zvrátit, ale ještě jej eskalovala tím, že rodinám s dětmi sebrala daňové slevy v objemu zhruba 45 000 korun čistého ročně a většině rodičů dětí do čtyř let odmítla zvýšit rodičovský příspěvek, čímž způsobila propad jejich reálných příjmů o téměř dvacet procent.
Tato vláda rovněž bezprecedentně podrazila desítky tisíc zaměstnanců v náročných profesích ve 3. rizikové kategorii, když jim před pár dny nařídila povinné spoření v soukromých penzijních fondech. Proč mluvím o podrazu? No, protože podle původní dohody a dle předchozího vládního slibu již od letošního roku měli mít tito zaměstnanci nárok na až o pět let dřívější odchod do řádného a plnohodnotného, nekráceného starobního důchodu, což tady bylo vlastně na poslední chvíli ve Sněmovně na návrh dlouholetých expertů na hygienu práce, na zdravotní lékařství, na zdraví zaměstnanců, pánů poslanců z ODS a TOP 09, zrušeno. Zrušeno bez jakékoliv náhrady a bez jakékoliv rozumné a smysluplné alternativy. ***
