File: s144113.htm
Anchor: r4
Date: 44. schůze, 17. června 2025
Speaker: Poslanec Ivan Bartoš

Speech:
Poslanec Ivan Bartoš: Děkuji za slovo. Já už jsem měl to štěstí a tu možnost vystupovat včera. Bylo to pozdě večer. Myslím, že to bylo jedno z posledních vystoupení tady ve Sněmovně. Moc lidí už tady nebylo. A pokládal jsem tady poměrně zásadní otázky, procházel jsem tu časovou genezi, ta jednotlivá vyjádření Zbyňka Stanjury, tak jsem se smířil s tím, že tu odpověď tedy asi za pět dvanáct nedostanu. Přišel jsem dnes do Sněmovny, abych tedy na této schůzi případně ty otázky třeba ve faktické položil znovu. Některé otázky tady položili opět poslankyně a poslanci z opozičních řad. A já vím, že asi teďka probíhá vláda, ale já si myslím, že je poměrně tristní, že Zbyněk Stanjura tady není.
Když ta kauza začala a byl tady Pavel Blažek, tak ačkoliv asi dostal nějaký zákaz, Pavle, nikam nechoď, tak do Sněmovny přišel, něco nám tady řekl, sice taky moc neodpověděl na ty otázky, pak dal několik rozhovorů novinářům, z nich jsme se možná dozvěděli i něco více, než co zaznělo tady. Já jsem četl několik rozhovorů, které Zbyněk Stanjura včera opět dával novinářům, ať už to bylo na Deníku N a dalších. Tam bylo takové i v titulku, co on tam potom použil, prostě se tak stalo, že český stát tedy nemá ty zabavené bitcoiny. Já chápu, že politik se zodpovídá těm občanům a nejlíp to dosáhne směrem k nim skrze média. Ale tedy vládní politik, když už se nebavíme o interpelacích, kterým je asi konec už v tomto volebním období, tak jako kdy jindy by tady měl odpovídat politik, jehož se ta kauza týká, než právě při jednání o vyslovení nedůvěry vládě?
Jak říkám, já jsem tady včera byl do noci, počkal jsem na své řádné vystoupení, nemám přednostní právo, odpověď jsem nedostal. Dnes jsme tady všichni od rána a odpovědi jsme taktéž nedostali. (Předsedající: Čas.) Já bych chtěl, aby Zbyněk Stanjura přišel a zodpověděl tyto otázky.

