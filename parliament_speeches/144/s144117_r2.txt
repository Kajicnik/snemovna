File: s144117.htm
Anchor: r2
Date: 44. schůze, 17. června 2025
Speaker: Poslankyně Alena Schillerová

Speech:
Poslankyně Alena Schillerová: Děkuji za slovo, paní místopředsedkyně. No, já si také myslím, že by tady měl být ministr financí Stanjura, že by tady měla být osoba, která má úplně stejný podíl, minimálně stejný podíl viny, jestli ne větší z povahy své funkce než exministr spravedlnosti Blažek, který se stal tím pověstným obětním beránkem, ale ministr Stanjura je v tom až po uši a měl by tu jako člen vlády sedět a měl by se zpovídat Poslanecké sněmovně. A ne že si sem přiběhne, řekne cosi a zase uteče. Tady by měl stát a tady by měl odpovídat, protože k té bitcoinové kauze se toho ví už opravdu hodně. Já jsem velmi zvědavá a věřím, že za chvíli za námi přijde. Vláda už skončila. Viděla jsem, že byla tisková konference, takže za námi přijde paní ministryně spravedlnosti Decroix a ta nám řekne prostě tu časovou osu. Je krásné, že to povykládala vládě, ale přijde ji povykládat tady Poslanecké sněmovně, které se má zpovídat, když ji má tedy tak krásně hotovou. To je přece jasné.
Ale ona ta časová osa se skoro dá poskládat z toho, co je v médiích, protože je toho tam opravdu hodně a není půlden, aby nepřibylo něco nového. Je to neuvěřitelné, jak se ta kauza vyvíjí každý den. Takže jsme zjistili, říkala jsem to včera, a vlastně ty další informace to jenom potvrzují, že ministr financí Zbyněk Stanjura nám všem tady lže. Nepokrytě lže. On se snaží jenom zakrýt, že o ničem nevěděl a že to není pravda. Když se podíváte na ten vývoj, já to sleduju samozřejmě na denní bázi od vypuknutí celé té kauzy, tak vlastně podívejte se na ten vývoj. Nejdřív nic nevěděl, pak připustil, že někde na chodbě něco mu ten Blažek řekl, ale že ho tedy varoval, aby dneska vlastně musel říct, že to naopak věděl, ale že ten zásadní dokument, který, jak věřím pevně, už dneska má NCOZ, se k němu čtyřicet dnů nebo padesát nebo kolik nedostal. Neuvěřitelné!
Takže když si to tak ještě shrneme, tak na počátku nám říkal, že se o daru peněz z drog dozvěděl až po podpisu smlouvy s Ministerstvem spravedlnosti. Vzpomínáte si? Říkal to tady, říkal to na tiskové konferenci, říkal to mnohde. Je to všechno dohledatelné ve veřejných zdrojích. Následně na něj prasklo, že mu exministr spravedlnosti Blažek zaslal 30. ledna 2025 dopis, kde ho informuje o nabídce bitcoinového daru vysoké hodnoty, a rovnou mu Blažek zaslal rozsudky odsouzeného drogového dealera. A navíc, přílohou byl i rozsudek o navrácení techniky, na které byly příslušné kódy k bitcoinové peněžence. Takže první lež, první lež! Ten dopis je dneska na sítích. Je tam. Podívejte se na Facebook, prostě posílají si ho různí mezi sebou nejenom politici, už dneska i občané. Takže to je první zásadní lež.
Ministr Stanjura, a znovu to tady zopakuji a znovu je to potvrzeno x-krát, z toho se prostě nevylže, ten dopis je ve veřejném prostoru. Věděl tedy od 30. ledna o tom, minimálně od 30. ledna, že k té akci má dojít. Ne až po podpisu, kdy se to náhodou dozvěděl.
Včera byl v médiích zveřejněn onen dopis ministra Blažka z 30. ledna, kdy jsme se dočetli, nebo možná už je to pár dní, nebylo to včera, že tento dopis je zaslán na základě jejich vzájemného ústního rozhovoru, tedy rozhovoru Blažka a Stanjury. Nevíme sice, kdy tento rozhovor proběhl, ale rozhodně před 30. lednem. Takže druhá lež! Oni se už před tím 30. lednem o tom bavili. To v tom dopisu ten Blažek píše! (Potlesk poslanců hnutí ANO.) Tak dělá z nás hlupáky Zbyněk Stanjura? No, i z vás, kteří podržíte tuto vládu, z vás ze všech, kteří vstanete a řeknete mohutně, až přijde čas, proti návrhu. Tak to poslouchejte, co jdete krýt. Hlavně, občané, to poslouchejte a pamatujte si to, kdo, co a jak se k čemu postavil.
Tak a na závěr jsme se dočetli, že na Ministerstvu financí, a to je ten kruciální důkaz, už od 13. února leželo interní sdělení, to je vždycky formalizované interní sdělení, které podepíší kompetentní úředníci, v referátníku je celá ta hierarchie úředníků, až toho nejvyššího šéfa, který to postupuje, v němž úředníci varovali před přijetím bitcoinů od drogového dealera Jiřikovského. Tedy skoro měsíc před podpisem smlouvy Ministerstvo financí vědělo, že celá akce je podivná, možná i nelegální. Ale pan Stanjura se prý se stanoviskem neseznámil. Až na konci března si ho uráčil přečíst. No, to povídejte, to jsou takzvané pohádky ovčí babičky v mém dětství! (Potlesk poslanců ANO.) To bych chtěla vidět. Tomu neuvěří nikdo. Notabene někdo, kdo čtyři roky byl v jeho pozici.
Takže chcete nám, pane nepřítomný ministře financí Zbyňku Stanjuro, říct, že se vám na Ministerstvu financí povalují interní stanoviska a materiály, že je nikdo v kabinetu ministra nečte a nepředává vám je? Prosím vás, to nebylo interní, to nebylo sdělení o nějaké marginálii. Ani tam bych tomu nevěřila. Fakt ne. Já vím, jak to funguje, a náš předseda tady o tom mluvil také, protože byl také ministrem financí. Kdyby to byla nějaká marginálie, ani tak by se to nestalo, ale toto byla bomba! Toto byla věc, která se stala poprvé v historii, která se nestává jen tak. Prostě ta najednou, ta tam někde zapadla, ten šéf toho kabinetu to dal někdo do šuplete, vyhodnotil to. Nesmysl, nesmysl! Nehledě na to, že je to váš nejbližší člověk, váš nejbližší spolupracovník, šéf kabinetu, vaše pravá ruka. Ten samozřejmě ví o všem, ten ví, co se šustne, ten má o všem přehled, ten vás na denní bázi, protože je někde vedle vás, tam sedí, je prostě vám nejbližším člověkem, ten vás ovšem informuje. Takže to je naprostý nesmysl! Nehledě na to, že ten šéf kabinetu bude určitě uveden ve spisové službě jako příjemce, to znamená, že tam bude jednoznačně dohledatelný jako člověk, který tuto zásadní a závažnou informaci, která mohla zabránit reputačnímu riziku České republiky, ale hospodářským škodám, tam začne ten prubířský kámen. Dívám se na právníky, kteří tady sedí, třeba na pana doktora Haase, o kterém si myslím, že je velice šikovný právník, prostřednictvím paní místopředsedkyně, a na další. Tam bude ten zakopaný pes. ***
