File: s144122.htm
Anchor: r9
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, vážená paní místopředsedkyně. Pro kolegy a kolegyně, kteří dorazili do sálu až teď, chci připomenout, že jsme tady pouštěli obrazový záznam Zbyňka Stanjury, jak říká, že v lednu nic o této kauze nevěděl, a pak jsme tady četli dopis opět z ledna (Ukazuje materiál.), kde váš současný kolega Pavel Blažek píše, že v návaznosti na ústní rozhovor se Zbyňkem Stanjurou - v lednu - zasílá dopis od doktora Kárima Titze, takže to je jasná nesrovnalost, někdo by řekl lež, ale my vám dáváme možnost to vysvětlit, pokud tady bude Zbyněk Stanjura přítomen a odpoví na ty dotazy.
Takže já si dovoluji navrhnout podle čl. 38 odst. 2 Ústavy České republiky a § 55 jednacího řádu Poslanecké sněmovny usnesení: "Ministr financí Zbyněk Stanjura je povinen dostavit se osobně na tuto schůzi Poslanecké sněmovny, neprodleně." Odpovídá to té dikci, jak je obsažena v našich zákonech.
Vzhledem k tomu, že naším úkolem je tady, abychom pana ministra konfrontovali - to je práce opozice v demokracii, abychom se dozvěděli odpovědi na ty otázky, které tady zazněly - tak vás prosím, abychom o tom dali hlasovat stejně jako v případě pana ministra Blažka, u kterého jsme schválili návrh. Jestli chcete skutečně objasnit, jak to bylo a co Zbyněk Stanjura kdy a jak věděl, aby to mohl okomentovat, neschovával se někde v kanceláři a odpovídal na dotazy, hlasujte pro toto usnesení. Děkuji.

