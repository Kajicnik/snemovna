File: s144012.htm
Anchor: r2
Date: 44. schůze, 17. června 2025
Speaker: Předseda vlády ČR Petr Fiala

Speech:
Předseda vlády ČR Petr Fiala:: Vážený pane předsedající, vážené paní poslankyně, vážení páni poslanci, dámy a pánové, předstupuji dnes před tuto Poslaneckou sněmovnu s hlubokým respektem k občanům České republiky. Jsem si dobře vědom, že občané očekávají od svých politických reprezentantů především slušnost, odpovědnost a důvěryhodnost. Lidé prostě chtějí, aby stát fungoval, aby veřejné instituce a v první řadě vláda chránili jejich bezpečnost, odstraňovali jim překážky v životě a v podnikání, a zároveň oprávněně požadují, abychom je neobtěžovali zbytečnými problémy a přešlapy, protože lidé mají svých starostí dost.
I když náš stát funguje lépe než dříve, jak si za chvíli ještě ukážeme, i když velmi dobře chrání svoje občany a každý den pro ně pracuje, ten poslední požadavek, který jsem zmínil, se nám teď zajistit nepodařilo. Dopustili jsme zbytečný problém, problém, kterému se dalo zabránit. Tento problém vznikl tím, že - dnes už bývalý -ministr Pavel Blažek pro stát přijal dar, o jehož původu měl více pochybovat a měl ho lépe prověřit. Nemám žádné informace, a dokonce ani náznaky, že by Pavel Blažek udělal něco nelegálního, ale faktem je, že nevyhodnotil správně okolnosti a důsledky svého rozhodnutí. I když z toho rychle vyvodil politickou odpovědnost - rychle a způsobem, v naší politické tradici neobvykle rychle vyvodil politickou odpovědnost - tak bohužel důvěra lidí ve veřejné instituce už byla otřesena a mnoho lidí se cítilo zrazeno a znejistěno. Já tomu rozumím a mrzí mě to.
Mrzí mě to o to víc, protože to byla právě naše vládní koalice, která si na začátku řekla, že stát už nesmí opakovat chyby, které se tu staly, chyby, které se třeba staly v covidové éře. Slíbili jsme sobě i občanům, že budeme věci dělat správně, že budeme vůči sobě tvrdí a otevření, budeme si navzájem jasně pojmenovávat chyby, ale také že nebudeme veřejnost mást a obtěžovat problémy, které se daly odvrátit, které se daly vyřešit, které se daly zvládnout. Slíbili jsme si to, protože víme, jak křehká je u nás důvěra ve stát, jak snadno se dá ztratit a jak dlouho trvá, než se podaří každou chybu napravit.
Dnes jsme tu, dámy a pánové, proto, abychom se vážně bavili o tom, zda si má naše vláda zachovat důvěru Poslanecké sněmovny, a já tuto otázku beru vážně a odpovím na ni ve dvou rovinách: jednak pokud jde o vývoj samotné kauzy přijetí bitcoinového daru a jednak pokud jde o celkové výsledky našeho vládnutí.
Bitcoinovou kauzou se Poslanecká sněmovna zabývala velmi podrobně už před týdnem na mimořádné schůzi, která byla svolána 11. června čistě za tímto účelem. Já jsem na této schůzi velmi otevřeně, transparentně rozebíral, jaká fakta ke kauze známe. Velká část z nich se dosud nezměnila. ***
