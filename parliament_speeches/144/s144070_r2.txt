File: s144070.htm
Anchor: r2
Date: 44. schůze, 17. června 2025
Speaker: Ministr školství, mládeže a tělovýchovy ČR Mikuláš Bek

Speech:
Ministr školství, mládeže a tělovýchovy ČR Mikuláš Bek: Vážená paní předsedkyně, vážené paní poslankyně, vážení páni poslanci, hlasování o důvěře vládě vnímám samozřejmě jako legitimní prostředek politického boje v parlamentní demokracii a zároveň samozřejmě je to z mého pohledu vítaná příležitost podat zprávu o tom, co se během tohoto funkčního období vlády v oblasti školství podařilo.
Nebudu opakovat nějak dlouze, že jsme jako vláda během uplynulých let čelili výjimečně náročnému období, jednak v doznívání covidové pandemie, ale pak především důsledkům válečného konfliktu na Ukrajině, cenám energií, inflaci a podobně.
Důležité je to, že v oblasti školství, tak jako v řadě jiných oblastí, se navzdory té obtížné vnější situaci podařilo prosadit poměrně významné změny a v oblasti školství si troufám říci, že jsou to nejvýznamnější změny za poslední dekádu.
Zároveň tato vláda souhlasí s tím, že ve vzdělávací politice je třeba dlouhodobější kontinuita, a proto se vláda ve svém programovém prohlášení přihlásila ke Strategii 2030+ přijaté minulou vládou. A přestože tento dokument byl schválen již v roce 2019, teprve vlastně během působení této vlády se začala naplňovat v těch podstatných legislativních krocích.
Ovšem vlastně nejdůležitější úkol, který byl před touto vládou, byla náprava zásadních nedostatků v systému financování školství, zejména šlo o zmírnění dopadu některých nastavení, která byla přijata za předchozích tří vlád. Právě chybné nastavení financování školství totiž svými nezamýšlenými vedlejšími efekty vlastně podkopávalo naplňování dlouhodobých strategických priorit, o nichž panuje poměrně široká shoda.
Dovolte mi, abych tedy nejprve osvětlil charakter těchto nezbytných intervencí. Tedy pokud jde o objem finančních prostředků, tak mezi roky 2021 a rokem 2025 došlo k navýšení rozpočtu kapitoly školství z 226 na 275 miliard korun bez evropských fondů, a školství tak bylo jednou z nejvíce rostoucích kapitol státního rozpočtu. V roce 2023 byla vytvořena zákonná garance objemu prostředků na platy učitelů ve výši 130 % průměrné mzdy, což například v letošním roce umožnilo sedmiprocentní zvýšení tarifů učitelů a ostatních pedagogických pracovníků, a podle aktuálních prognóz také v příštím roce porostou platy učitelů přibližně o 7 procent. ***
