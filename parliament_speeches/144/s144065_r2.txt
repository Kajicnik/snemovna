File: s144065.htm
Anchor: r2
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Paní předsedkyně, vážené kolegyně, vážení kolegové. My jsme tady dneska slyšeli už leccos, ale málo jsme se podle mě věnovali tomu základnímu spouštěči, kvůli kterému tady v Poslanecké sněmovně se scházíme - k návrhu na vyslovení nedůvěry, a to je ten průšvih se špinavými bitcoiny. Se vší úctou ke kolegům ministrům, někteří z nich měli velmi zajímavé projevy. Dozvěděli jsme se třeba o tom, jaké granulky dává Vlastík Válek pejskovi a jak má rád svého pejska, což je samozřejmě úžasné a myslím si, že jsme se dozvěděli spoustu informací o tom, jaké Ministerstvo kultury sponzoruje festivaly v zahraničí, jak probíhá výzkum, ale my jsme tady dneska přišli řešit průšvih se špinavými bitcoiny. Takže pokud by měli kolegové z vlády přispět jádru naší diskuse, tak nám mohli sdělit například, jaký je pohled na to, co se v té dané kauze dělo a jak vyvodili odpovědnost aktéři, kteří jsou v ní zapojeni. Nejenom pan Blažek, který rezignoval, ale i pan ministr Stanjura, který nerezignoval, který tady vystoupil, a my jsme velmi pozorně poslouchali to, co nám chce říct. V opačném případě to vypadá, že členové vlády tady vystoupili jenom jako v uvozovkách uspávači hadů, kteří mají za úkol tady vytvořit kouřovou clonu, aby nebylo vidět na jádro té kauzy, kterou projednáváme, aby se to co nejvíce naředilo tak, aby veřejnost neměla pozornost právě k této problematické záležitosti. A já nechci snižovat ničí zásluhy, vláda z našeho pohledu, my se nebudeme přiklánět k žádnému extremistickému pohledu, že všechno je špatně nebo všechno je naopak zalito sluncem, to v žádném případě, my se snažíme to pravdivě pojmenovat. Nechci snižovat něčí zásluhy, ale to, proč se tady dneska scházíme, vyvrcholilo právě tím průšvihem se špinavými bitcoiny.
Takže tomu bychom se tady měli věnovat, protože to podstatné z dnešního jednání zaznělo v projevu ministra Zbyňka Stanjury, protože na tom našem dnešním nekonečném jednání Zbyněk Stanjura vystoupil, a ačkoliv se ho snažili kolegové zamlžit různými nesouvisejícími řečmi, tak nakonec jsme se dozvěděli to podstatné a já to si to tady dovolím parafrázovat, protože to vysvětlení role ministra financí Zbyňka Stanjury v tom průšvihu se špinavými miliardami, které stát nedokázal zmrazit a přišel tak o 3 miliardy, které mohla policie zabavit a policii to zmařit, tak to samozřejmě jsme tady měli dostat a tomu bychom se měli věnovat primárně. A Jakmile se dostaneme k otevření rozpravy, tak my Piráti se chceme soustředit v první řadě na vyvození odpovědnosti a na rozebrání právě toho, co se stalo špatně, abychom se z toho poučili, abychom se posunuli dál, protože pokud chceme, aby se Česká republika posunula dál, a my jsme tady řešili z podnětu ODS spoustu věcí včetně schůze, co se nepodařilo k digitalizaci a tak dále, a tak dále, a je potřeba, aby minimálně stejně podrobně to teď kolegové z ODS vysvětlili a vysvětlili, proč se neobrátili na Policii České republiky jako každý obyčejný člověk v této zemi, za kterým by přišel nějaký tunelář a dealer, který by mu nabízel miliardu nebo slovy toho, co bylo napsáno v tom dopise, bitcoiny velmi vysoké hodnoty. Každý normální zdravý člověk by se obrátil v takové situaci na policii, protože by se nechtěl zatáhnout do takovýchto mafiánských kšeftů.
My nepotřebujeme žádnou časovou osu, protože dokážeme si přečíst noviny, kde i z těch veřejných vyjádření, i z těch ministerstev oni sami dneska už ty vyjádření dali tak, že se to dá poskládat, a i z toho se dá přečíst velmi jednoduše, že ministr Zbyněk Stanjura, respektive jeho ministerstvo měli informace od ledna, a to varování svých úředníků, že nemají chodit do kšeftu se špinavými bitcoiny, že mají prověřit jejich původ, měli už od 12. února.***
