File: s144114.htm
Anchor: r7
Date: 44. schůze, 17. června 2025
Speaker: Poslankyně Klára Kocmanová

Speech:
Poslankyně Klára Kocmanová: Děkuji za slovo. Přeji dobrý den, kolegyně, kolegové. Já se obávám, že my jsme se tady ocitli ve stejné situaci jako minulý týden na mimořádné schůzi, kdy ministr za ODS opět odmítá odpovídat na otázky, které tady moji kolegové a kolegyně kladou. A možná je to tím, že koalice má pohodlnou většinu, tak ministr Stanjura tohle jednání o vyslovení nedůvěře vládě nebere vážně. Já bych vás ráda ujistila, že my to vážně bereme a že opravdu chceme odpovědět na ty otázky, zvlášť na ty, které se teď objevují ještě nově ve veřejném prostoru.
Vláda zároveň před chvílí projednala časovou osu, jak jsme se dozvěděli z médií, večer bude zveřejněna. Ale mezitím tu ministr Stanjura má sedět a odpovídat na otázky, které tady jsou kladeny.
Já bych chtěla jenom upozornit, že tady nejde jenom o vyslovení nedůvěry vládě, důvěry, nebo nedůvěry Poslaneckou sněmovnou, ale že tady jde také o to, aby tu důvěru v politiky, kteří řídí tuto zemi, měla také veřejnost, lidé, kteří nás sledují, aby viděli, že politici, kteří tuto zemi řídí, neutíkají před tou odpovědností a nebojí se na dotazy odpovídat.
Takže bych také chtěla požádat, aby tady byla zajištěná přítomnost ministra Stanjury, aby se postavil čelem k tomu, že jsou tady na něj kladeny dotazy už od včerejšího večera a že na ně chceme slyšet odpovědi ještě před hlasováním. Děkuji. (Potlesk Pirátů.)

