File: s144130.htm
Anchor: r6
Date: 44. schůze, 17. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Navážu na předřečníka. Zareaguju tady na průběh rozpravy. Pan poslanec Havránek správně upozornil, že není možné takovéto bitcoiny směnit, ale právě o to se ten pan Jiříkovský pokusil, do směnárny šel a směnárník to nahlásil. A proč to nahlásil? Protože na každého advokáta, notáře či právě směnárníka právě platí opatření proti praní špinavých peněz. Platí na každého z nás, že musíme prokazovat původ majetku, když jde o velkou částku a chceme s ním nakládat. A najednou se tváří pan ministr financí, že tohle se nemá vztahovat na stát, že každý občan, každá firma, má mít své povinnosti ohledně prokazování původu majetku a stát že nemusí ale jako vůbec nic u člověka, co byl odsouzený drogový dealer a odsouzený za zpronevěru. Pane ministře financí, teď tady máte odpovídat přesně na tohle. (Obrací se k ministru Stanjurovi. Ministr Stanjura reaguje mimo mikrofon.) Nemáte říkat, že už odpovídat nebudete pane ministře financí Zbyňku Stanjuro, žádám vás kvůli občanům této země, abyste jim vysvětlil, jak to, že oni musí dokládat původ svého majetku, když jde o větší částky, když nakupují byt, když žádají o hypotéku a ministerstvo by nic řešit nemělo? Pro každého člověka a firmu v této zemi se ukládají konkrétní kroky proti praní špinavých peněz a vy byste jako ministr a ministerstvo měli mít výjimku? Vždyť to nedává smysl. To je úplně proti principům toho, jak má ten stát fungovat. Nemá umožňovat možnou legalizaci výnosů z trestné činnosti, ale má prostě uplatňovat přinejmenším předběžnou opatrnost. A ta otázka je. Není náhodou možné, že vy jste i přímo vlastně vydražili zboží s vadou? Že ti, kdo si nakoupili ty bitcoiny, prostě měli být informováni o tom, jak (Předsedající: Čas.) je to nebezpečné?

