File: s144041.htm
Anchor: r2
Date: 44. schůze, 17. června 2025
Speaker: Místopředseda PSP Karel Havlíček

Speech:
Místopředseda PSP Karel Havlíček:: Vážený pane místopředsedo Sněmovny, vážený pane ministře nebo páni ministři, vážené paní poslankyně, vážení páni poslanci, tak proč si nezaslouží vláda Petra Fialy dohrát jinak než v demisi? Ono to totiž není jenom kvůli tomu, co se děje v těch posledních týdnech a měsících. Tam, řečeno stručně, spadla klec a přetekl kalich vína, ale ono se to už postupně kumuluje. Ale vezměme to od počátku.
Tak za prvé proto, vážení členové koalice a hlavně vládní činitelé, protože neplníte sliby. Nezvýšíme daně, tak to jste tvrdili. "Nebudeme zvyšovat daně," tvrdil pan premiér Fiala 16. října 2022. "Tečka." Vzpomínáte si, pane Fialo? To se vám nepodařilo tenkrát, ten rozhovor. Já myslím, že ten vás bude strašit ještě za dvacet let. To bylo pro Novu s Reyem Korantengem. Poté... dokonce předtím pan ministr Stanjura: "Daň z příjmu ani DPH nezvýšíme," píší Novinky. No, zvýšili jste nejenom tyto daně, ale zvýšili jste ještě daň z nemovitosti, o které jste ještě pár měsíců předtím hovořili jako o nedotknutelné, zvýšili jste odvody osobám samostatně výdělečně činným tři roky za sebou - celkem 33, 34 000 - a zásadní způsobem jste zvýšili poplatky za energie, za regulovanou složku.
Vzpomínáte si na další slib? Petr Fiala: "Zákaz aut se spalovacími motory nepřichází v úvahu." Tak to jste tvrdil, pane premiére, 19. prosince 2021. "Nepřichází v úvahu." No, kdybyste se aspoň zdrželi, když jste předsedali té Evropské komisi. Vy jste servilně zvedli ruku pro. Takže vy říkáte, nepřichází v úvahu, ale hlasujete vesele pro.
No, potom jste tvrdili, že nezavedete anebo nerozšíříte emisní povolenky na domácnosti. Opět, vy jste byli pro. Vy jste za to byli pochváleni. Vy jste strůjci toho, že od roku 2027 až 2028 nám vystoupají ceny za vytápění podle agentury Bloomberg o 41 procent a pohonné hmoty přibližně o 30 procent. Byl jste to ještě vy, pane premiére Fialo, který jste minulý rok v červenci tvrdil, že všechno je pod kontrolou, protože jste zajistili to, že se to zastropuje na úrovni Evropské unie. No, ono to nejde zastropovat, pane premiére. Může se maximálně vrhnout větší množství emisních povolenek na trh, což zjevně nenastalo, protože se začalo obchodovat a obchodují se za 70 až 80 eur. Proto agentury zpanikařily a proto začínají psát vaše budoucí účty. Bohužel to vůbec nevypadá dobře.
No, ještě v listopadu roku 2023 jste, pane premiére, tvrdil - Novinky přesně píší - že "se nezmění ani valorizace, ani důchodový věk". Pár týdnů poté, světe div se, v době, kdy skončily prezidentské volby, jste do toho řízli a změnili jste jak valorizace, tak důchodový věk. Vzpomínáte si na ty sliby? ***
