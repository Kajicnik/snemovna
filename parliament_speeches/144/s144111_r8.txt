File: s144111.htm
Anchor: r8
Date: 44. schůze, 17. června 2025
Speaker: Místopředsedkyně PSP Olga Richterová

Speech:
Místopředsedkyně PSP Olga Richterová: Děkuji pěkně za slovo. Máme tady 14.14 hodin druhého dne projednávání nedůvěry vládě, jsme tady ve velmi řídkém počtu, ale co je závažnější, není tady a neodpovídá zde na otázky ministr financí Zbyněk Stanjura. My jsme včera za Piráty dali krátký, myslím velmi jasný postoj, nabídku, jak z celé té šlamastyky ven. Opakovaně upozorňujeme, že prostě ta kauza se špinavými bitcoiny je příliš velká na to, aby bylo možné nechat některé nerozhřešené a zodpovědnost nepřijatou. Proto na Ministerstvo spravedlnosti a na Ministerstvo financí mají podle našeho názoru být umístěni, instalováni dva nezávislí lidé, odborník či odbornice, zkrátka lidé, co napomohou obnovit důvěru veřejnosti. A tohle je cesta ven, ne to, že se tady bude v parlamentu, na místě, kde se má vláda zodpovídat, mlčet.
My jsme chtěli odpovědi od Zbyňka Stanjury a on tady včera jednou vystoupil, to je pravda, ale vlastně v tom celém se neobjevily konkrétní odpovědi. Jediné, co zaznělo od pana ministra financí, byly takové výmluvy, že ano, něco mohl vědět, ale nevěděl, a že se to asi měl dozvědět dřív a v podstatě to působilo, jako by se pokoušel vinu na celé věci hodit na svůj kabinet. Každý si to může dohledat, ty projevy odsud jsou přepisované doslova, do písmene. Ale ten člověk, na kterého to vypadalo, že by chtěl svést tu věc, že prý nějakých čtyřicet dní někde leželo na kabinetu negativní stanovisko ministerských právníků, tak ten člověk je vybraný politický vedoucí toho kabinetu ministra. Je to člověk, který je vybraný přímo ministrem a v tomto konkrétním případě je to dokonce Filip Benda, což je bratr Marka Bendy, čili člověk z ODS, dlouholetý člen, řekla bych, nějakého užšího kruhu, v jehož rámci se v ODS rozhoduje, jak to tak pozoruju, zvenku to tak vypadá. A shazování viny v situaci, kdy je i přímá odpovědnost za výběr tohoto člověka, prostě nefunguje.
Ale navíc k tomu všemu to přitom vypadá, že k jedné věci se Zbyněk Stanjura prostě vůbec nevyjádřil úmyslně, zamlčel ji. A to je něco, co mě štve a co vidí spousta lidí, upozorňují nás na to, ptají se a já bych si přála, abychom fakt nešli slovenskou nebo maďarskou cestou. Přála bych si, aby se doopravdy v této kauze špinavých bitcoinů podařilo přijmout plnou odpovědnost u všech, kteří do ní jsou prokazatelně namočeni, zapleteni, věděli o tom a neobrátili se na policii a nic neudělali. ***
