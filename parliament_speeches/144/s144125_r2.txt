File: s144125.htm
Anchor: r2
Date: 44. schůze, 17. června 2025
Speaker: Poslanec Andrej Babiš

Speech:
Poslanec Andrej Babiš: Takže dobrý den, dámy a pánové a hlavně, vážení spoluobčané. Já bych vám vysvětlil teď, co se vlastně stalo. A dobře poslouchejte. A budu komentovat vlastně vystoupení pana ministra Stanjury. My nepotřebujeme žádnou časovou osu. My nepotřebujeme, aby paní Decroix utrácela peníze na nějaké audity a experty. Proč? Tohle řeší NCOZ a státní zastupitelství. A je úplně jasné, že klíč k celé té transakci je ministr financí Stanjura. Pan Stanjura se tady směje, tak doufejme, že mu to vydrží. Pan Stanjura totiž z nás všech, vážení spoluobčané, dělá blbce. A hlavně my, co jsme dělali ministry financí, víme přesně, jak to funguje.
Co nám vlastně řekl pan Stanjura ve svém vystoupení? No, on nám řekl, že tam vlastně chodí tolik těch dopisů a že vlastně on není na to, aby registroval ty dopisy. Ale vraťme se k tomu dopisu od ministra spravedlnosti 30. ledna. Už tady to odznělo, já jsem o tom včera mluvil do televize, sice dvakrát to vypadlo, no, ale nevadí. Tady se píše "v návaznosti na náš ústní rozhovor". To znamená, že vlastně pan Stanjura už věděl před 30. lednem, co se děje. Musel to vědět.
Tuhle transakci musel Blažek připravovat dlouho, vlastně od momentu, kdy s tím přišli advokáti. A 13. prosince 2024 ten drogový dealer Tomáš Jiřikovský - v zastoupení JUDr. Kárima Titze, advokáta - píše ministru spravedlnosti Blažkovi, že zkrátka má v těch počítačích elektronické nosiče a že nabízí třicet procent té hodnoty. A to bylo 13. 12. Jsem přesvědčen, že ministr to věděl, a teď jenom stále lže a mlží, mluví o tom, dělá z nás pitomce, že tam chodí tolik dopisů a že on to vlastně neřeší.
No, tak my víme, jak to funguje a když tohle teda údajně dostal sekretariát, pan Benda, tak musel jít za panem ministrem se zeptat: Tak pane ministře, tady je nějaký dopis od Blažka a odvolává se na ústní rozhovor.
Ale co je důležité a nejdůležitější a o čem vlastně i naše média vynechala tu časovou osu, to je 13. února. Údajně teda pan ministr se tváří, že o tom nevěděl, já jsem přesvědčen, že lže. A víte, jak to bylo vlastně? Já si myslím, no zkrátka Blažek vymyslel skvělý kšeft. A on tvrdí, že si psali o schůzku, že si psali o schůzku. Tak, vážení spoluobčané, toto je fotografie tady těchto lavic a pan Blažek sedí od pana ministra Stanjury vzdálen metr, stejně je to na vládě. (Ukazuje fotografie.) Oni sedí vedle sebe a pan ministr nám chce namluvit, že vlastně oni si domlouvají schůzky dopisem! No dělá si z nás blázny!
Takže víte, jak to bylo? No, tak to asi tak bylo tak, že kluci zacítili kšeft, oni dva, Blažek, Don Pablo, a Stanjura z Opavy. - Zdravím všechny do Opavy, tam vědí své. - No a co mu on řekl asi, pan ministr financí? Víš co? Tak mi to pošli písemně. No a možná ti naši k tomu napíšou, že je to OK, nebo možná je ukecám, já nevím.
No, vážení investigativní novináři, tak kde je to stanovisko? 13. 12., to je klíčové. A já si myslím a podle našich informací je, že, pane ministře, váš právní odbor vydal negativní stanovisko a údajně tam má být upozornění, že může jít o bitcoiny z trestné činnosti, že transakce může sloužit legalizaci bitcoinů, které policie nezabavila, a dar má být odmítnut. Údajně. Pokud je to pravda, tak jste měl oznamovací povinnost ze zákona, kterou jste nesplnil, a okamžitě by to měla vyšetřit policie a státní zástupce. Okamžitě. (Potlesk poslanců ANO.)
Podle našich informací to proběhlo tak, že asi to nedopadlo, jak jste si přál. Údajně jste jim řekl, aby vlastně neodpověděli. Já vůbec nechápu obsah toho dopisu, kde nakonec Blažek píše ministrovi Stanjurovi: "Výše uvedené zasílám jako podklad k osobnímu jednání, o které vás tímto zdvořile žádám." (To) si píšou lidi, kteří sedí vedle sebe každou středu, protože pondělí a pátek nechodí do práce - to oni si přehodili tu vládu na středu, my jsme ji měli v pondělí - sedí vedle sebe a oni si dopisují. Čtyřicet dnů vlastně se nic nedělo. No to je neuvěřitelné, kdo tomu může jako věřit?
Takže je otázka, proč teda vlastně to Ministerstvo financí nezaslalo to negativní stanovisko? No protože zkrátka tomu někdo zamezil. A já jsem přesvědčen, že to byl pan ministr. A tady ještě vystoupil a říká, že tu schůzku nikdo neurgoval, takže tady vlastně zločinec nabízí státu obrovskou hodnotu a vlastně měla se konat nějaká schůzka, no, tak to fakt jako ne, to fakt ne, to je neuvěřitelný skandál. A prosím vás, žádné audity, nic. Ministr nám ani tak nic neřekne.
NCOZ musí předvolat všechny! Stanjuru, Blažka, šéfa sekretariátu, šéfa právního, Zuzanu, co nosí referátníky a stojí na sekretariátě a říká: Pane ministře, tady mám k podpisu něco. Tak to funguje! Jedině policie. A když budou vypovídat tihle lidi pod zákonem, se dozvíme pravdu. Jinak oni to budou mlžit a zkrátka to vysedí.
No a pan ministr z nás dělal totální pitomce, protože tady nám vykládal o tom, o nabírání majetku. Fakt jo? Tak, pane ministře, já vám tady přečtu článek z 18. 7. 2024, kryptoHodler.cz: "Zběsilý rozprodej 50 000 zabavených bitcoinů od Movie.2k vynesl německé vládě zhruba 65 miliard korun"! Tak! A vy jste prošustrovali možná dvanáct a půl, možná tři. ***
