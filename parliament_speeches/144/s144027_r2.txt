File: s144027.htm
Anchor: r2
Date: 44. schůze, 17. června 2025
Speaker: Poslankyně Alena Schillerová

Speech:
Poslankyně Alena Schillerová:: Děkuji za slovo, paní místopředsedkyně. Vážené dámy, vážení pánové, dovolte mi na úvod obrátit se na ty z vás, pro které byla smlouva Fialovy vlády s drogovým dealerem, snaha vyprat jeho peníze, dražba bezcenných bitcoinů, podvedení nic netušících investorů a související stamilionová škoda pro státní rozpočet ještě vůbec nějakým překvapením.
Během uplynulých tří let jsme tady na tomto řečništi opakovaně vznášeli konkrétní důkazy, že se Petr Fiala neštítí spolupracovat s podsvětím, že když jde o peníze na politický provoz jeho strany, bez uzardění si sáhne třeba pro špinavé peníze vyprané v kampeličce pražského Palerma, a jak vystopovala média, dost možná i na peníze, které měly být původně určeny na zbraně pro Ukrajinu. Na konkrétních případech se opakovaně potvrdilo, že hodnotová politika Petra Fialy bohužel končí tam, kde začínají finanční zájmy ODS. Zvonili jsme včas, zvonili jsme nahlas a zvonili jsme opakovaně. Je mi nesmírně líto, že to muselo zajít až takto daleko, do extrému, o kterém se píše v celém vyspělém světě. Dostatečným varováním mělo být už samotné angažmá Petra Fialy v záložně, kde se praly špinavé peníze, kde se ztrácely stovky milionů a odkud chodily další miliony do nadace, která sponzorovala premiérův politický institut, záložně, kde se popravovalo.
Dali jsme si kromě toho v minulých měsících a letech tu důkladnou práci, abychom průběžně počítali, komu a v jaký hodnotách konání Fialova kabinetu pomohlo a také komu a v jakém rozsahu uškodilo. Jako pověstná červená nit se už od jara 2022 táhnou kroky, které v řádu vysokých desítek miliard korun pomáhají bankám, stejně jako vlivným přátelům prominentů Fialovy vlády z energetického zbrojního sektoru, ale i zahraničním obchodním řetězcům, a co nejhůř, co nejhůř, které jdou na ruku podvodníkům a zločincům. Fialova vláda prostřednictvím svého ministra financí Stanjury poskytla patronát nad šedou ekonomikou a zároveň vyhlásila válku rodinám s dětmi, studentům a důchodcům, živnostníkům nebo majitelům nemovitostí. Za chvíli si zopakujeme jeden důkaz po druhém. Od takovéto vlády by kšeftování s drogovým dealerem, praní špinavých peněz ani škoda v řádu stovek milionů korun neměla být pro nikoho překvapením, ba spíše naopak. Sečteno, podtrženo, čelní představitelé Fialovy vlády jsou hlavním úvazkem opakovaně usvědčení spolupracovníci mafie, kteří na vedlejší úvazek pomáhají vybraným vlivovým skupinám, skupinám, mezi které běžní občané ani jejich firmy rozhodně nepatří. Jak už to ve finančním světě chodí, když jedna strana vyhrává, tak druhá musí platit. Když dostávají banky, platí české domácnosti. Když dostávají zahraniční obchodní řetězce, platí rodiny s dětmi nebo senioři na snížených valorizacích.
Hlavním manažerem těchto finančních operací je místopředseda ODS a ministr financí Zbyněk Stanjura. Muž, jehož pozice po boku Petra Fialy je, zdá se, neotřesitelná; muž, který je zároveň - pozor - předsedou dozorčí rady institutu, kam mířily peníze vyprané v kampeličce; muž, který je šéfem kampaně SPOLU, která je dlouhodobě mediálně podporovaná zástupci bank téměř napříč trhem; a shodou okolností muž, který, když je potřeba fakticky osvobodit bankovní domy od windfall tax, neváhá nastavit ji tak, aby ji celou zaplatila střední třída prostřednictvím nižších dividendových výnosů ze svých akcií ČEZu; muž, který, když je třeba, zavede českým domácnostem vysoké pokuty za refinancování a předčasné splacení hypoték, čímž jim znemožní přechod ke konkurenci a fakticky je přinutí platit každý měsíc vysoké tisíce navíc; muž, který se neštítil ve stejném daňovém balíčku, kterým zrušil školkovné, zdražil vodu, teplo nebo hromadnou dopravu, zároveň snížit daně britským a německým provozovatelům obchodních řetězců v Česku, čímž jim přihrál třináct miliard korun ročně; muž, který je prvním místopředsedou ODS. ***
