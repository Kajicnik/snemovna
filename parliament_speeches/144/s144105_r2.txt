File: s144105.htm
Anchor: r2
Date: 44. schůze, 17. června 2025
Speaker: Poslanec Jiří Kobza

Speech:
Poslanec Jiří Kobza: Děkuji, pane místopředsedo. Vážené dámy, vážení pánové, vážení spoluobčané, pokud jste ještě vydrželi se dívat tak dlouho na to, co se tady děje.
Když poslouchám ta vysvětlení členů vlády, ministrů, členů koaličních stran ohledně Bitcoingate nebo celé té aféry, tak nemohu vzpomenout na známého sexuologa doktora Plzáka, který vedl řadu přednášek na různá témata. A v případě partnerských vztahů si pamatuju, jak jednou prohlásil: v případě prokázané nevěry zatloukat, zatloukat, zatloukat, totálně zblbnout, zase zatloukat. Jsme svědky stejného procesu. Je vidět, že se za těch padesát let opravdu mnoho nezměnilo.
Mně to připomíná takovou starou anekdotu, jak manželka nachytá svého manžela v posteli s cizí ženou a přijde a povídá, jako co to má být? On říká: To nic není, to je normální. Ona říká: Jak to normální, vždyť to vidím. A on říká: Já ti říkám, že to nic není. Jak to, že to nic není? A manžel jí říká: No tak věříš mně, anebo svým očím? To je úplně to samé, co tady předvádí tato vláda, když se snaží popřít věci, které jsou očividné, které jsou prokázané a ze kteréžto aféry pořád padají další a další informace a natahují se další nitě, další chapadla. Já si myslím, že celá kauza Dozimetr bude vedle Bitcoingate vypadat jako nevinná dětská hra.
Bitcoingate není ale to jediné, za co vděčíme v uvozovkách této vládě, která se dostala k neuvěřitelné moci díky jednomu milionu promarněných hlasů konzervativních voličů. Je to mnohem víc. A něco už tady zaznělo, něco ne, něco možná připomenu ještě jednou. Ale je tady nepopiratelný fakt, že aféry této vlády by stačily k tomu, aby vyvolaly povstání kdekoliv v Africe nebo ve střední Americe, protože tam už by lidi dávno byli v ulicích a volali po odstoupení této vlády. Takže můžeme to i shrnout takovým způsobem, že vlastně díky této vládě jsme se stali banánovou republikou, akorát že bez banánů.
Ale abych se vrátil k tomu, jakým způsobem se podepsala tato vláda na životě obyčejných lidí. Jak už tady zaznělo, obyčejní lidi jsou ti, kteří chodí do práce, starají se o děti, odvádí daně.
V únoru a v březnu 2023 probíhalo velké jednání o valorizaci důchodů, kdy vládnoucí koalice si prosadila razantní snížení této valorizace pod dosud do té doby platnou zákonnou normu. U průměrného důchodu to bylo zhruba o 1 100 korun, to znamená 13 200 korun ročně. Takže když počítáme, průměrná doba pobírání důchodu dvacet let, tak je to v podstatě obrání důchodců jako nejslabší sociální skupiny o zhruba čtvrt milionu na každého důchodce. Kdyby průměrná valorizace byla 5 procent ročně o dalších zaokrouhleně 13 000 korun ročně s tendencí, za dvacet let už jsme na nějakých 300 000. A tisícům zaměstnanců a živnostníků vzrostla kvůli Fialově vládě také daňová zátěž, a tudíž jim klesly jejich čisté pracovní příjmy.
Ale jaké daně Fialova vláda zvýšila a jaké daňové slevy lidem sebrala? Zrušila školkovné, což je naprosto neuvěřitelně hanebné. Slevu na dani na odečtení nákladů na předškolní zařízení ve výši minimální mzdy ročně, to znamená 18 900 korun v daňovém přiznání za rok 2024 za jedno dítě, takže pokud by v rodině byly dvě předškolní děti, tak Fialova vláda jim sebrala 37 800 korun čistého. Zpřísnily se podmínky na slevu pro manžela či manželku pečující o dítě v domácnosti. Dříve zde nebyly žádné omezující podmínky, nyní ji mohou uplatnit pouze rodiče s dítětem do tří let. Ostatní ne, i když jeden z rodičů pečuje doma o těžce nemocné postižené dítě nad tři roky věku, jde o dalších 25 000 korun ročně. Takže pokud jsou v rodině, pracující rodině zdůrazňuji, dvě předškolní děti nad tři roky, třeba ve věku čtyři až šest let, přišla tato rodina díky Fialově vládě o zhruba 62 000 korun ročně.
Dále byla zrušena daňová sleva pro pracující studenty. Každý rok se výrazně zvýšila paušální daň pro živnostníky o téměř 2 000 korun měsíčně pro každý rok. Vláda razantně zvýšila pojistné odvody živnostníků svým, jak už zde bylo řečeno, konsolidačním balíčkem, postupně v několika fázích. Od letošního nového roku o dalších 16 procent. Minimální záloha na sociální pojištění se tak od ledna zvyšuje o 907 korun, a když připočteme i zvýšení zdravotního pojištění, tak celkem o 1 082 korun. To je fialovská podpora podnikání. Minimální vyměřovací základ pojistného na sociální pojištění OSVČ se pak následující rok zvýší ještě jednou z původních 25 procent až na 40 procent průměrné mzdy v roce 2026.
Všimněte si, že některé tyto změny jsou nastaveny tak, aby dopadly až na následující vládu, která se s nimi bude muset nějakým způsobem vypořádat. To, abych řekl citátem z klasika, považuji za nečestné a nesportovní.
Fialova vláda zavedla nemocenské pojištění u zaměstnanců, tedy de facto další daň. Daň z nemovitosti - a u nás nějakých 80 procent bydlení je vlastnické bydlení, to znamená, týká se to velké většiny národa - byla zvýšena o 100 procent a byl nastaven trvalý valorizační mechanismus, 37 procent průměrná inflace, která je nasčítaná od nástupu Fialovy vlády k moci. Je to pouze průměr. Já můžu říct z vlastní zkušenosti, že sice nám tvrdí, že máme inflaci 2 procenta, dvě celé něco, ale když jdu nakoupit, tak pro tříčlennou rodinu tam, kde jsem platil za nákup 1 100 korun, platím dneska 2 500. To nejsou 2 procenta, to se na mě nezlobte. Cena vajec stoupla o 44 procent meziročně, ovoce 15 procent, čokoláda 23 procenta.
Ceny nemovitostí samozřejmě nabraly během loňského roku dramatické tempo. Za minulých dvanáct měsíců vzrostly nabídkové ceny o 16,2 procenta na průměrných více než 74 000 korun za metr čtvereční. Nejdražší byla samozřejmě Praha, kde metr čtvereční vyšel na přibližně 131 000. Zvyšující se cena bytů se ale vždycky promítá i do rostoucích cen nájemního bydlení, kde zase rekordmanem je Karlovarský kraj. Nájemné v České republice vzrostlo v loňském čtvrtém čtvrtletí meziročně v průměru o 7 procent na 16 473 korun. ***
