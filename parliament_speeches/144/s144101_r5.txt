File: s144101.htm
Anchor: r5
Date: 44. schůze, 17. června 2025
Speaker: Poslanec Vladimír Zlínský

Speech:
Poslanec Vladimír Zlínský: Děkuji za slovo, pane předsedající. Já, kdo je obyčejný nebo neobyčejný člověk, vůbec nepovažuju za jádro toho mého vystoupení. To tedy mě překvapil pan poslanec Vomáčka, že tohle vyhmátl. Já si myslím, že prostě většina občanů naší republiky má spoustu starostí o to, jakým způsobem zabezpečit výchovu své rodiny, živobytí své i své rodiny a tyto lidi považují za obyčejné, normálně běžné občany naší republiky. A samozřejmě ten, kdo má čas se věnovat nějakým hlubokým úvahám, tak neříkám, že je neobyčejný, ale prostě nějakým způsobem může být v tomto výjimečný. Já neříkám, že člověk, který pracuje, si takovou knihu nepřečte od toho autora Harariho, ale v průměru platí, že lidé, kteří mají problémy s tím vůbec, jakým způsobem zabezpečí živobytí, nemají tolik času se zabývat hlubokými filozofickými úvahami. Takže pojem obyčejný člověk vůbec neměl být dehonestující pro tyto lidi, ale naopak měl naznačit, že prostě ne každý může hluboce uvažovat a přemýšlet. A ti, kteří nad tím přemýšlí, těm lidem, kteří na to čas nemají, by to nějakým způsobem měli zprostředkovávat.
Mně je jasné, že mé úvahy jsou poměrně složité, já už prostě mám takový způsob myšlení a já jsem také vyzval k tomu, aby se k tomu ostatní lidé připojili, které to zajímá, a nějakým způsobem případně to i zjednodušili tak, aby to pro ty lidi obyčejné, kteří nemají čas se zabývat tak hlubokými úvahami, aby jim to zprostředkovali jednodušeji.

