File: s144076.htm
Anchor: r2
Date: 44. schůze, 17. června 2025
Speaker: Poslanec Robert Králíček

Speech:
Poslanec Robert Králíček: Vážená paní předsedající, kolegyně, kolegové, byť ve večerních, pozdních hodinách, nedá mi nereagovat na projev Ivana Bartoše ve smyslu hodnocení koalic a přístupu naší buňky v Jihomoravském kraji. Mě to překvapuje, že se Ivan Bartoš k tomuto uchýlil, a to zrovna z Pirátské strany, která tři roky nebo dva a tři čtvrtě byla součástí nějaké koalice, se kterou jasně jela, která je součástí koalice v Praze, kterou si prosadila na vládním půdorysu, kde je taky ona ta zlá ODS, která se nechce odtrhnout od Pirátů, byť například všichni víme, jak vypadá doprava v Praze. A víte, mně to trochu i evokuje to, že ta lepší opozice, jak se nazývají Piráti, oni tak jako lavírují, aby moc tu současnou koalici nenaštvali, protože jak pravil pan Skopeček v televizi, dokáže si představit, že s Piráty budou vládnout znovu. Takže možná si Piráti nechávají zadní vrátka, aby se zase po volbách vrátili do koalice, která dva a tři čtvrtě roku fungoval, takže buďme tou opozicí, ale zas to nepřehánějme, možná odejdeme ze sálu, abychom je moc nenaštvali, co kdyby? No, tak já se zeptám přímo Ivana Bartoše, on bude reagovat na vně. Takže, Ivane Bartoši, prostřednictvím paní předsedající, šli byste znovu do koalice se spolu a STANem? Děkuji za odpověď.

