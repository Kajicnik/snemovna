File: s144128.htm
Anchor: r2
Date: 44. schůze, 17. června 2025
Speaker: Poslanec Jakub Michálek

Speech:
Poslanec Jakub Michálek: Děkuju za slovo, pane místopředsedo. Vážené kolegyně, vážení kolegové, já navážu zpátky na ty otázky, které jsme tady kladli. Za prvé jsme chtěli slyšet, jaký rozhovor proběhl před tím 30. lednem mezi panem ministrem Blažkem a panem ministrem Stanjurou, a slyšeli jsme tady jenom velmi obecné, když jsem si to správně zapsal, já potřebuju stanovisko, pošli papíry, já potřebuju schůzku. Ale schůzku k čemu? To opravdu, mohl byste tady konkrétně popsat, co bylo předmětem toho rozhovoru? Jak jste byl informován o rozsahu té záležitosti, tak abychom si na to mohli udělat názor?
Za druhé, uvedl jste ve svém předchozím vystoupení, že ty papíry zůstaly viset, stane se. U pana vašeho ředitele kabinetu Filipa Bendy se válely čtyřicet dva dnů a opravdu nám připadá zvláštní, že takovýmto způsobem funguje váš kabinet. Jak to, že neřešíte věci, které nikdo neurguje? Vždyť to přece musí působit velké problémy v těch záležitostech.
Za třetí, jak je možné, že advokáti a notáři oznámili ty záležitosti v rámci podezření praní špinavých peněz a stát v této záležitosti nic neučinil, přestože na ministerstvu jsou přece taky odborníci na tyto záležitosti, a navíc Ministerstvo financí samo má v gesci boj proti praní špinavých peněz.
Za čtvrté, jste vůbec neodpověděl na můj dotaz, který se týkal toho, proč jste nezveřejnili plné znění dokumentů, jako bylo stanovisko úředníků k dané záležitosti, ten dopis, který jste obdržel z Ministerstva spravedlnosti, a proč se toho musíme domáhat žádostmi, na které dosud Ministerstvo financí neodpovědělo? Pan premiér slíbil, že budete transparentní, a my bychom chtěli, abyste takoví byli. Děkuji.

