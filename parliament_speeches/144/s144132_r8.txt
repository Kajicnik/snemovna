File: s144132.htm
Anchor: r8
Date: 44. schůze, 17. června 2025
Speaker: Poslanec Karel Haas

Speech:
Poslanec Karel Haas: Děkuju mnohokrát, vážený pane místopředsedo. Já dodržím zase formát faktické.
Pak tady padly výhrady, proč pan ministr Stanjura bezprostředně po obdržení toho dopisu nesvolal nebo nepožádal o svolání Bezpečnostní rady státu. Zase, prosím vás, já bych mohl jenom opakovat, on ten právní stát je nudný, ale Bezpečnostní rada státu není hej, počkej. Bezpečnostní rada státu je upravena čl. 9 ústavního zákona o bezpečnosti České republiky, jednacím řádem a statutem. Tak se, prosím vás, podívejte na obsah toho dopisu, kterým dneska všichni z opozice - ať z hodné, nebo ze zlé, teď to říkám v uvozovkách - máváte. Tak jestli dopis, ve kterém je zmínka, v návaznosti na mou osobní žádost vám posílám tři podklady, dopis advokáta a dva rozsudky soudu, krajský soud a Nejvyšší soud nebo jedno usnesení Nejvyššího soudu a rozsudek krajského soudu, tak jestli na základě toho se dá svolat Bezpečnostní rada státu. Já teď teda nebudu spekulovat, já na to právní názor mám a myslím si, že to nejsou dostatečné podklady, které by v souladu se statutem, jednacím řádem a čl. 9 ústavního zákona o bezpečnosti České republiky ke svolání Bezpečnostní rady státu stačily. Vyhodnoťte si to každý sám.
Pak mně přišla úplně úsměvná - oni už tady kolegové nejsou z Pirátů, já je tedy nebudu oslovovat napřímo. Soudy neměly informace, kterou měl Zbyněk Stanjura, o ohromné množství bitcoinů. Prosím vás, v tom klíčovém rozhodnutí krajského soudu, které Jiřikovskému vrátilo ten majetek, tak tam není ani jedna číslovka o bitcoinech. A v usnesení Nejvyššího soudu v bodu 15 jsou dvě zmínky o bitcoinech, jedna o částce 1 283 bitcoinů, o kterých soudy věděly, a pak o částce zabavených z bitcoinů, to byl zlomek 0,52 bitcoinů. To jsou jediné dvě zmínky v usnesení Nejvyššího soudu, které byly teda přílohou dopisu, které Zbyněk Stanjura dostal. Tak takhle jednoduché to je a opravdu nešiřme nesmysly.

