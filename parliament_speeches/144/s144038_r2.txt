File: s144038.htm
Anchor: r2
Date: 44. schůze, 17. června 2025
Speaker: Místopředseda vlády a ministr práce a sociálních věcí ČR Marian Jurečka

Speech:
Místopředseda vlády a ministr práce a sociálních věcí ČR Marian Jurečka:: Děkuji, vážený pane místopředsedo. Kolegyně, kolegové, dobré odpoledne. Mě mrzí, že lavice těch, kteří svolali tuto mimořádnou schůzi, jsou poměrně prořídlé, protože je škoda, že zájem neprojevují osobní příležitostí (přítomností?). No, tak ten, kdo to svolává, tak by tady asi měl být, že jo. Tak já předpokládám, že to kolegové sledují aspoň u televizních obrazovek, takže budu mluvit prostřednictvím kamery i k nim.
No, já bych chtěl vlastně na začátek si trošku udělat nějaké srovnání a připomenutí toho, jaké tady byly doby, když tady byla vláda Andreje Babiše, a jak vláda Andreje Babiše fungovala. Já myslím, že to mnoho lidí bohužel má v čerstvé paměti, mnoho těch, kteří jednak prožívali dobu covidu jako rodiče, jako učitelé, jako děti. Drželi jsme ten ne úplně pěkný primát nejenom jedněch z nejdéle zavřených škol, ale třeba i těch ne úplně systémových výdajů na kompenzace do kasin a tak dále. Zažívali jsme tiskové konference, kdy premiér tohoto státu svého času říkal, že každému, kdo nemá roušku, tak ji doveze. Zažívali jsme tiskové konference, kdy ráno říkal jeden člen vlády něco jiného, odpoledne říkal jiný člen vlády něco jiného a večer premiér té vlády říkal zase úplně něco jiného. To znamená, měli jsme tady opravdu období poměrně velkého chaosu - vládního, komunikačního - klíčové reformy a potřebné reformy se odkládaly, do toho tady byl obrovský vliv Ruska a Číny, snaha jaderný tendr nasměřovat do Ruska s velkou podporou pana prezidenta Zemana - tehdejšího - a jeho týmu. To všechno jsme tady měli. Já to jenom říkám proto... Ne, že bych se k tomu chtěl dlouze pitvat, ale abychom si trošku také připomněli -⁠⁠⁠⁠⁠⁠ když tady zaznívaly hrůzné plamenné projevy během dnešního dne -⁠⁠⁠⁠⁠⁠ jak tady fungovala vláda Andreje Babiše a jeho podporovatelů.
My se snažíme za této vlády... Neříkám, že ta vláda je bez chyb. Já jsem mnohokrát i tady řekl, že jsou věci, které se povedly, nepovedly, za některé věci jsem se i tady, i ve veřejném prostoru omluvil. Nikdo nejsme bez chyb, ale je otázka, jak se k těm chybám dokážeme stavět.
Já tady také připomenu například ty hanebné kroky, když se tady řešila naše bezpečnost, obrana, obranyschopnost tohoto státu, tak tehdejší ministryně financí v takovém červeném oblečení jela za komunisty - už nevím, co to bylo za jejich orgán - aby tam s nimi vítězoslavně projednávala podporu komunistů pro rozpočet této země za cenu toho, že se armáda sekne o deset miliard korun. I takové kroky jsme tady v minulosti měli, takové špinavé handly se tady dělaly s komunisty.
Když se podíváme například i na věci, které se týkají financování tohoto státu, zadlužování tohoto státu, tak já jenom připomenu... Ano, byl covid, to já nezpochybňuju, ale také NKÚ také řekl, že většina výdajů na covid vlastně úplně přímo na ty kompenzace nebyla cílená, tak jenom si připomeňme, kde jsme byli z pohledu schodku státního rozpočtu v roce 2021 a kde jsme v roce 2025. (Ukazuje materiál.) Vidíme ten výrazný pokles, snížení z více jak 5 procent HDP na 2,3 procenta HDP. Já zase znovu říkám, určitě by se našlo spoustu debat a prostoru k tomu, aby se řeklo: Mohlo by to být i za naší vlády lepší. O tom vůbec já tu polemiku nevedu. Myslím si, že žádná vláda nemůže říct, že ona je ta geniální, ta správná, ale zase tady dávám do kontrastu věci, které jsme tady ještě před pár roky zažívali.
Nastupovali jsme v roce 2021 v situaci už roztočené spirály inflace. Přispělo k tomu rozhazování nezacílených peněz, nezacílené podpory do naší ekonomiky, přispěly k tomu neřešené problémy z Bohemia Energy. Dostali jsme tady vlastně skoro jeden milion klientů, kteří byli u dodavatele, který nebyl solidní, a odcházející vláda Andreje Babiše to neřešila, včetně kroků pro zvýšení podpory těch, které už v tu dobu zasahovala nastupující energetická krize.
Když se podíváme na infrastrukturu, ano, tady já poctivě říkám, vždycky je to otázka také přípravy předávání té dlouhodobé, není to nikdy výsledek jenom jednoho čtyřletého období, ale i tady si myslím, že je jednoznačně vidět, že za naší vlády, za ministrování Martina Kupky, je nejenom dotahováno to, co bylo naprojektováno, připraveno, vysoutěženo, ale také ještě ve větším tempu běží podpora toho, abychom stavěli nejenom v tomto roce, ale i v letech příštích rekordním tempem, abychom dohnali to, co tady dlouhé roky je, a to je obrovský dluh naší klíčové infrastruktury, dálnic a rychlostních komunikací. Držíme rekordní tempo, přestože se snažíme konsolidovat veřejné finance.
Byla tady také vláda, která měla velmi zajímavý slovník. Moje předchůdkyně mluvila o tehdejším premiérovi jako o debilovi, pak se za to nějakým způsobem omlouvala, ale já jenom říkám, rámuju, jaké tady byly vztahy, jaká byla kultura té politiky, jakým způsobem tady společně fungovali. Já jsem přicházel na Ministerstvo práce a sociálních věcí (Ukazuje materiál.), kdy tady odcházeli klíčoví lidé z IT přímo do cel předběžného zadržení, kdy si pro ně tady chodili detektivové a byla tady razie na těchto ministerstvech. Myslím si, že to není něco, co bychom mohli říct, že bylo normální, že tehdejší vláda o těch problémech nevěděla. Byly to letité problémy na MPSV a prostě tehdejší ministryně -⁠⁠⁠⁠⁠⁠ ale ani tehdejší vláda -⁠⁠⁠⁠⁠⁠ ty věci neuměla řešit adekvátně. ***
