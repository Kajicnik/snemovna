File: s133004.htm
Anchor: r2
Date: 33. schůze, 25. března 2025
Speaker: Poslanec Jakub Michálek

Speech:
Poslanec Jakub Michálek:: Děkuji za slovo, vážená paní místopředsedkyně. Vážené kolegyně, vážení kolegové, nebudu mluvit dlouho, maximálně tak deset, patnáct minut, ale chci se vyjádřit k programu dnešní mimořádné schůze. Podstatou mimořádné schůze je pochopitelně to, že na řádné schůzi máme jako poslanci opozice možnost navrhovat vlastní body, v případě mimořádné schůze nemáme možnost předkládat vlastní body. Vzhledem k tomu, že i na posledním sněmovním týdnu nebyly žádné interpelace, nebyli přítomni členové vlády, kteří byli interpelováni, tak v podstatě opozici je znemožňováno plnit její ústavní funkci.
To vede k tomu, že vláda nemá nad sebou potřebnou kontrolu, a jak to potom končívá v těchto kauzách, známe všichni, třeba naposledy z kauzy Motol, protože pokud není pod kontrolou vláda, tak adekvátně nejsou pod kontrolou ani příspěvkové organizace ze strany ministerstev, které je kontrolovat mají.
Proto já jsem svoje vystoupení k tomuto programu schůze chtěl věnovat tomu, co v programu schůze chybí, a to jednoznačnému postavení se proti korupci, která dlouhodobě pokračuje v rezortu Ministerstva zdravotnictví. Já rozhodně nechci mluvit hanlivě o našich zdravotnících a i manažerech, kteří dělají dobrou práci ve zdravotnictví. Já věřím, že jich je drtivá většina, ale to, co mi vadí, je, že jsou tady nastaveny dneska kontrolní mechanismy takovým způsobem, že ti nepoctiví dneska si můžou nahrabat obrovské peníze a kupují si potom z toho luxusní vily někde v Černé Hoře nebo na Kostarice místo toho, aby ty peníze šly do zdravotní péče, do nákupu přístrojů, do pomoci pacientům, kteří trpí těžkými nemocemi a musí čekat dlouhé čekací doby anebo třeba nemají ve svém kraji dostupného praktika, zubaře nebo dětského lékaře. Tam ty peníze chybí. Chybí tam peníze, které se tímto způsobem rozkradly, a je to zbytečné, protože vláda může a má nastavit systém hospodaření tak, aby byl pod kontrolou.
Proto jsme připravili v Pirátské straně návrh systémových opatření v reakci na korupční kauzy ve zdravotnictví. Jak říkám, to není jenom Motol, ty kauzy už se tady vlečou. Viděli jsme kauzu Davida Ratha, Bulovka, Homolka - na Homolce sněžilo, to si všichni dobře pamatujou - IKEM a tak dále a tak dále. To je zkrátka špatně a ukazuje nám to, že není možné se z toho vyvléci tak, jako to ty tradiční strany vždycky dělají, že řeknou: Je to pochybení jednotlivce. My se potřebujeme dostat do stavu, kdy kontrolní systém na Ministerstvu zdravotnictví bude fungovat a vláda bude dělat to, co má dělat, starat se o ty nemocnice jako řádný hospodář.
Proto předkládáme vládě čtyři opatření. Je to vlastně dneska úplně naopak, než jak by to mělo být. Měla by to být vláda, kdo tady vystupuje a informuje Poslaneckou sněmovnu o tom, jaká dělá opatření, aby snížila prostor pro korupci. Místo toho to musíme řešit my z opozice, kteří máme těžší přístup do fungování Ministerstva zdravotnictví, k manažerům ve zdravotnictví, abychom předložili kvalitní plán. Přesto je to nezbytné, protože Ministerstvo zdravotnictví se ne a ne rozhoupat, aby předložilo konkrétní a užitečné změny systému, které tu korupci omezí.
Předkládáme jednak opatření v rezortu Ministerstva zdravotnictví, ale jednak i další opatření, která se týkají rezortu Ministerstva spravedlnosti. Je potřeba, aby celá vláda si vytyčila potlačování té korupce ve zdravotnictví a v dalších oblastech, protože to není jenom zdravotnictví. Máme tady kauzu Dozimetr, která se neuvěřitelně vleče. Už podruhé tam alibisticky soudy rozhodly, že budou dělat průtahy s tím, kdo vlastně bude tu kauzu soudit. To je opravdu velmi nežádoucí stav, který oslabuje důvěru každého člověka v to, že stát řádně funguje a hospodaří dobře s penězi daňových poplatníků.
Ta čtyři opatření v oblasti Ministerstva zdravotnictví jsou jednak posílení odboru kontroly a řízení státních nemocnic na Ministerstvu zdravotnictví a srovnávání cen a kvality. Ten odbor dneska má nějakých pouhých osm lidí, přitom kontroluje více jak nějakých sedmdesát příspěvkových organizací. V této podobě se reálně kontrola vykonávat nedá. Druhá věc je samozřejmě, že bychom měli mít možnost v těch složitějších případech angažovat i zkušené auditory renomované z vnějšku. Dneska není možné, aby oddělení kontroly třeba provádělo více jak jednu kontrolu najednou. Nikdo tam neprovádí vyhodnocování hospodaření nemocnic, a to ideálně ve vazbě na setrvání managementu nemocnic tak, aby pokaždé, když se přesoutěžuje místo ředitele nemocnice, abychom se mohli podívat předtím na to, jak byla auditována činnost té nemocnice, jestli hospodaření vycházelo dobře, či ne, jestli jsou tam zjištěné nedostatky z hlediska transparentního zadávání zakázek a jejich hospodárnosti.
Samozřejmě pokud vytvoříme takovéto oddělení na ministerstvu, které bude koncentrovat know-how, tak můžeme dělat daleko víc než jenom kontroly. Můžeme i reálně srovnávat kvalitu a cenu služeb a objednávek, které ty nemocnice dělají. Dneska to bohužel dělají za Ministerstvo zdravotnictví neziskové organizace, kdy třeba organizace Kverulant srovnala ceny praní prádla ve čtyřiceti nemocnicích. ***
