File: s143005.htm
Anchor: r4
Date: 43. schůze, 13. června 2025
Speaker: Poslankyně Klára Kocmanová

Speech:
Poslankyně Klára Kocmanová:: Děkuji za slovo, pane místopředsedo. Kolegyně, kolegové, my za poslanecký klub Pirátů podporujeme tento návrh zákona, ostatně proto jsem ho i připodepsala, ale dovolím si předložit tři pozměňovací návrhy k tomuto tisku, které mají společný cíl, a to zjednodušit, zpřesnit a ještě víc přiblížit tu legislativu realitě fungování rodinných zemědělských hospodářství. Každý z těch návrhů lehce doplňuje nebo lehce upravuje ten návrh zákona, a to na základě podnětů od samotných sedláků.
V rámci prvního návrhu pod číslem sněmovního dokumentu 6870 navrhuji upravit podmínky tak, aby u sdružení fyzických osob nebylo nutné, aby všichni členové byli příslušníky jedné rodiny, ale aby šlo o většinu, která má ve společnosti víc než padesát procent hlasovacích práv. Stejně tak totiž ta novela přistupuje k právnickým osobám a já se domnívám, že není důvod, aby ty podmínky pro fyzické osoby byly odlišné. Takže cílem je odstranit ten přehnaně striktní výklad rodinnosti, který v praxi naráží například na běžné životní situace, to znamená například po rozvodu, po úmrtí nebo když rodina chce přizvat blízkou osobu bez přímého příbuzenského vztahu. Tím zároveň snižujeme nějakou zbytečnou administrativní zátěž při dokazování, která fyzickým osobám vzniká.
Za druhé, další pozměňovací návrh pod číslem sněmovního dokumentu 6871, tak navrhuji, aby v případech, kdy rodinná hospodářství, která se typicky předávají z generace na generaci, tak dnes to u fyzických osob znamená založit úplně nový podnik, to znamená absolvovat znovu certifikace, absolvovat přeregistrace, ačkoliv jde o stejné provozy, jde o stejné pozemky, stejná zvířata, stejnou rodinu. Tenhle návrh umožňuje, aby nový správce jednoduše vstoupil do veřejnoprávních práv a povinností po předchůdci, aniž by bylo nutné celé hospodářství rušit a zakládat znovu, takže fakticky to umožní jednoduchý převod odpovědnosti za hospodářství z rodiče na potomka, změní se pouze jméno správce. Podmínkou je samozřejmě souhlas správce nového.
Třetí pozměňovací návrh pod číslem sněmovního dokumentu 6872, tak v zákoně o veterinární péči navrhuji doplnit, aby i dvouletá praxe v rodinném zemědělském hospodářství s chovem zvířat mohla být uznána jako odborná způsobilost pro jednoduché chovatelské úkony. Ty jsou stanovené vyhláškou Ministerstva zemědělství, nejsou nijak libovolné. Tím bychom odstranili nesmyslnou situaci, kdy mladí lidé, kteří vyrůstají na farmě a běžně se starají o zvířata, nesmí provádět základní chovatelské zákroky, pokud nevystudují zemědělství. Takže tím uznáním praxe posílíme kontinuitu rodinných farem a odstraníme bariéru, která často způsobuje to, že vlastně brání mladým lidem v převzetí toho hospodářství. Děkuji za pozornost.

