File: s143002.htm
Anchor: r3
Date: 43. schůze, 13. června 2025
Speaker: Poslanec Michael Kohajda

Speech:
Poslanec Michael Kohajda:: Tak děkuji, pane předsedající. Vážená paní senátorko, vážení páni ministři, kolegyně, kolegové, dovolte mi, abych vás krátce z pozice zpravodaje informoval ohledně sněmovního tisku 951. Senát předložil Sněmovně tento návrh 11. dubna tohoto roku, byl rozeslán všem poslancům pod číslem 951/1 (dne) 14. dubna tohoto roku. Organizačně byl přidělen jako zpravodaji mně a navrhl ústavně-právní výbor jako výbor garanční.
Věcně se jedná o jednoduchou novelu občanského zákoníku, která reaguje na situaci, kdy se obmyšlené osoby ze životního pojištění po smrti pojištěného nedozvěděly o svém nároku na pojistné plnění, a pojistné tak zůstávalo pojišťovnám. Novela proto zavádí v novém § 2832a povinnost pojistitele vyrozumět obmyšleného do 60 dnů od okamžiku, kdy se dozví o jeho nároku, pokud má k dispozici jeho kontaktní údaje nebo je může zjistit z veřejných evidencí. Zároveň se v § 2829 doplňuje možnost, aby pojistník uvedl kromě jména obmyšleného i další identifikační údaje, jako je datum narození nebo adresa, což usnadní jeho dohledání. Oznamovací povinnost se bude vztahovat i na další osoby, kterým může vzniknout právo na pojistné plnění podle § 2831 občanského zákoníku. Souhrnným cílem úpravy je zvýšit ochranu pojištěných i obmyšlených osob a zabránit zbytečnému propadání pojistného. Tento návrh obsahuje návrh účinnosti od 1. ledna 2026.
Jak již zaznělo, navrhovatel navrhuje Sněmovně projednání návrhu zákona tak, aby Sněmovna s ním mohla vyslovit souhlas již v prvém čtení, tedy podle § 90 odst. 2 našeho jednacího řádu.
Vláda na své schůzi dne 7. května 2025 projednala a posoudila tento návrh zákona, kterým se mění občanský zákoník, ve znění pozdějších předpisů, a zaujala v něm souhlasné stanovisko s tím, že jen upozornila na některé drobné formulační nedostatky v návrhu. Stanovisko nám bylo doručeno jako sněmovní tisk 951/1.
Ještě bych chtěl upozornit, že Parlamentní institut vypracoval stanovisko ke kompatibilitě tisku s právem Evropské unie pod číslem EU 0951. Jeho výsledným stanoviskem je, že návrh zákona není v rozporu s předpisy Evropské unie.
Osobně bych chtěl říct, že podobný návrh tady již v tomto volebním období byl předložen jako poslanecký návrh, obecně byl podporován, nicméně bylo konstatováno, že není připojen ke vhodnému nosiči, k vhodné změně zákona.
Musím říct, že skutečně zvyšuje sílu práva obmyšlených dozvědět se na tom, že mohou získat to pojistné plnění, a podle mého taky ujednodušuje pojišťovnám možnost získat informace, jak nalézt toho obmyšleného. Děkuji.

