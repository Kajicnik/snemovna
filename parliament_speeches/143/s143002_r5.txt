File: s143002.htm
Anchor: r5
Date: 43. schůze, 13. června 2025
Speaker: Poslanec Karel Haas

Speech:
Poslanec Karel Haas:: Děkuju mnohokrát za slovo, vážený pane místopředsedo. Milé kolegyně, milí kolegové, můžu vám potvrdit, abych opravdu taky byl předvídatelný, že vás nijak dlouho nezdržím. Odhaduju tohle vystoupení do pěti minut, nebude to nic obstrukčního, bude to ryze věcné a v zásadě apolitické.
Já ten návrh nepodpořím, ale opravdu v tom není nic, řeknu, pravolevého nebo konzervativně-liberálního. Nepodpořím ho z ryze věcných důvodů, které se pokusím ve stručnosti shrnout. Já s tím návrhem mám jeden problém procedurální, ale ten jsem - my jsme to debatovali kratince před sálem se ctěnou paní senátorkou - ten by se týkal víc věcí tady v této Sněmovně, že proces zrychleného projednání podle § 90, ta takzvaná devadesátka, podle jednacího řádu z mého dlouhodobého vnímání by měla být vyhrazena věcem skutečně, řekněme, meritorně, věcně podstatným pro tuto zemi. Tohle, bez jakékoli dehonestace - teď opravdu z pohledu kontextu problémů, které tato země řeší - je v zásadě marginálie. ***
