File: s143007.htm
Anchor: r2
Date: 43. schůze, 13. června 2025
Speaker: Poslanec Jiří Horák

Speech:
Poslanec Jiří Horák:: Děkuji, pane předsedající, dámy a pánové, jen krátce. Já bych chtěl ocenit, že se přesouvají prostředky na podporu dostupného nájemního bydlení na Státní fond podpory investic. Nyní tam bude tedy 7 miliard, 4,5 miliardy půjčky od EIB a 2,5 miliardy dotace. Chtěl bych však podotknout, že už nyní Státní fond podpory investic má asi 180 žádostí v tuto chvíli za 9,5 miliardy dohromady a podle informací SFPI těch žádostí bude o mnoho více.
Vzhledem k tomu, že všichni víme, že bydlení je nebo nedostupné bydlení je velký problém, tak podpora dostupného nájemního bydlení je naprosto nezbytnou součástí toho, aby se tento problém řešil. Já jsem přesvědčen, že tyto prostředky budeme muset navyšovat i do budoucna, budeme-li chtít pomoct budovat dostupné nájemní bydlení. Vidíme to ze všech průzkumů, ze všech okolních států. Samozřejmě je potřeba zrychlit výstavbu povolováním, transformací brownfieldů, ale bez dostupného nájemního bydlení se tahle mozaika nedá složit, takže... Děkuji za slovo.

