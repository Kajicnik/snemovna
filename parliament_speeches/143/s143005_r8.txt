File: s143005.htm
Anchor: r8
Date: 43. schůze, 13. června 2025
Speaker: Poslanec Oldřich Černý

Speech:
Poslanec Oldřich Černý:: Děkuji za slovo, pane předsedající. Vážené kolegyně, vážení kolegové, dovolte mi také krátce se vyjádřit k projednávanému návrhu tohoto zákona za hnutí SPD. Jak jsem již dříve uváděl, náš postoj k tomuto zákonu byl zpočátku skeptický, protože jediné dělení zemědělců by mělo být pouze na ty, co produkují, a na ty, co žádnou produkci nevytvářejí. Avšak po konzultacích s mnoha malými rodinnými zemědělci i zemědělskými odborníky jsme došli k názoru, že pro určitou skupinu hospodařících osob bude tento zákon v budoucnu přínosem. Uzákonění rodinných zemědělských hospodářství počítá s jejich evidencí a kontrolou a mimo jiné stanovuje podmínky pro získání postavení rodinné farmy. Tyto subjekty budou moci využívat toto označení a jeho odvozeniny nejen v názvu na svém výrobku, ale i v reklamě či v popisu své činnosti.
Závěrem bych řekl, že i když nějaké pozměňovací návrhy, které tady dnes zazněly, nepodpoříme, předkladatelé na základě i našich připomínek přistoupili ke sporným úpravám pozitivně a tento zákon, pokavad se nezmění nové pozměňovací návrhy, bude mít naši podporu, stejně tak i přiložená úprava novely o vnitřní plavbě. Děkuji za pozornost.

