File: s143005.htm
Anchor: r6
Date: 43. schůze, 13. června 2025
Speaker: Poslanec Ivan Adamec

Speech:
Poslanec Ivan Adamec:: Ano, děkuji, vážený pane místopředsedo. Dámy a pánové, vážený pane ministře, já se pokusím být velmi stručný a rovnou řeknu, že vás požádám, abyste podpořili pozměňovací návrh, který využije tento návrh zákona jako nosič. Já řeknu proč. Ty důvody jsou jasné. My jsme tady průřezově všemi politickými kluby předložili zákon, který se týká starobylého řemesla, je to zákon o převoznících. Jaké bylo naše překvapení, když nám to pak ministerští roztrhali, že to není v souladu s Evropskou unií a že tak, jak je to napsáno, takže že prostě ta notifikace by asi neproběhla tak, jak proběhnout měla. Protože vlastně končí nám volební období, tak nám moc příležitostí nezbylo, takže jsme podali pozměňovací návrh k tomuto návrhu zákona o zemědělství. No, voda, převozníci - zemědělství. Já vím, že to moc k sobě nejde, nicméně prošel jsem tady mezi vámi, mezi těmi, kteří se o to zajímají.
Jedná se o skupinu lidí, která vlastně provozuje dneska převoznictví, které fakt v tomto státě ještě na řadě míst funguje, a pokud chceme, aby přežilo, tak je potřeba změnit přístup k těm převozníkům. Tam je problém v tom, že oni si musí dělat na to řidičák jak na velkou loď, což nemá žádnou logiku. Většina těch převozníků dneska už je v seniorském věku, takže pokud jim přidáme další povinnosti, tak co udělají? Prostě položí to, odejdou a nemáme převozníka. Je to velký problém. Myslel jsem si, že vůbec ne, jako že už tohleto řemeslo prostě postupně zaniká, ale jsou oblasti, kde se to používá - a nejenom turisticky, to je potřeba také říkat, nejenom turisticky - takže proto víceméně jsme se rozhodli podat tento pozměňovací návrh.
Jsou tam zástupci koaličních a jednoho opozičního klubu. Některý opoziční klub jsme bohužel nestihli tady, ty patřičné lidi z hospodářského výboru, za to se omlouvám a mluvil jsem s nimi. Takže já bych moc prosil, abyste to vzali od nás ne jako drzost - dávat tam přílepek - ale jako příležitost, jak pomoct tomuto starobylému řemeslu a jak pomoct těm převozníkům a zároveň i sobě, aby ty přívozy nám fungovaly i do budoucna. Fakt není to legrace, a pokud to jednou zanikne, už se to nikdy neobnoví a budeme smutně koukat přes tu řeku, že už se tam suchou nohou nedostaneme. Takže já pak se přihlásím k tomu pozměňovací návrhu v podrobné rozpravě, budu velmi stručný. Tady bych vám chtěl poděkovat za ochotu. Jinak mimochodem jsem se také dověděl, že existuje judikát Ústavního soudu, když pozměňovací návrh získá většinu, víc jak 120 poslanců, v tomto ctihodném plénu, tak to není přílepek. Já bych vás moc prosil, abyste všichni tu podporu tomuto pozměňovací návrhu ve třetím čtení dali, protože pak můžeme být úspěšní a můžeme se převézt z jedné strany řeky na druhou. Děkuju vám za pozornost. (Potlesk.)

