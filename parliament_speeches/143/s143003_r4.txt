File: s143003.htm
Anchor: r4
Date: 43. schůze, 13. června 2025
Speaker: Poslanec Marek Benda

Speech:
Poslanec Marek Benda:: Vážený pane místopředsedo, vážená paní předkladatelko, dámy a pánové, výjimečně vystupuji ve věcné otázce na této půdě. Já se přihlašuji k tomu, co řekl Karel Haas. Pokládám opravdu za zbytečné zasahovat. Víte dobře, že já tady mnohokrát říkám, že mnoho zákonů je zbytečných a že bychom je nemuseli dělat a že každý zákon, se kterým tato Sněmovna nepřijde, na konci svědčí obyvatelům této země. Ale pokládám za zbytečné zasahovat do občanského zákoníku, který je dílem mimořádně propracovaným, za situace, kdy trh dokázal věc řešit jiným způsobem. Všechny ty případy, které jsou zmiňovány, jsou staré mnoho let a já si myslím, že prostě tohleto za každou cenu páchání dobra a přesvědčení, že něco řešíme, je chyba.
Nicméně nerozporuji ani to, že budeme hlasovat v režimu § 90, ani to, že většina této Sněmovny možná - možná - ten návrh podpoří. Jenom já za sebe říkám, že to je zbytné a že bychom dokázali klidně existovat i bez této novely občanského zákoníku. Fungovalo by to působením tržních sil přirozeně. Děkuji za pozornost.

