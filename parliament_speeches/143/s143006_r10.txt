File: s143006.htm
Anchor: r10
Date: 43. schůze, 13. června 2025
Speaker: Ministr zemědělství ČR Marek Výborný

Speech:
Ministr zemědělství ČR Marek Výborný:: Děkuji za slovo, vážený pane místopředsedo. Vážené poslankyně, vážení poslanci, v zastoupení ministra pro místní rozvoj předkládám Parlamentu České republiky návrh změny rozpočtu Státního fondu podpory investic pro rok 2025.
Navrhovaná změna nepředstavuje nové požadavky na státní rozpočet. Navýšené příjmy fondu jsou zajištěny z několika zdrojů, a to z rozpočtové kapitoly číslo 317 Ministerstva pro místní rozvoj, dále z finančních prostředků poskytnutých kraji zasaženými povodněmi v září 2024 a rovněž z vlastních zdrojů fondu.
Důvodem předložení je potřeba schválení změn, které jsou nezbytné pro plnění aktuálně stanovených úkolů fondu v oblasti obnovy bydlení po loňských povodních a pro realizaci podpory dostupného nájemního bydlení. Návrh dále reflektuje na aktuální stav čerpání prostředků určených pro SFPI v kapitole 317. Rozpočet fondu na rok 2025 schválila Poslanecká sněmovna v prosinci 2024 jako vyrovnaný, s příjmy a výdaji ve výši 3,95 miliardy korun. Navržená změna zvyšuje příjmy i výdaje o 4,1 miliardy. První část navýšení rozpočtu představí prostředky o celkovém objemu 1,3 miliardy k zajištění programu Živel 3, částka ve výši 1 miliardy bude pokryta dotací ze státního rozpočtu prostřednictvím kapitoly 317 MMR, zbývající část o objemu až 300 milionů vloží do programu ve formě dotace nebo daru kraje postižené povodněmi.
Druhou složku navýšení rozpočtu fondu tvoří dotace ze státního rozpočtu ve výši 900 milionů korun, která slouží k financování úvěrů v programu Dostupné nájemní bydlení. Tato úvěrová podpora je realizována prostřednictvím finančního nástroje FN 1 v rámci komponenty 2.10 Národního plánu obnovy. Celkově je na úvěry vyčleněno 4,5 miliardy. Převedení těchto prostředků na účet fondu nejpozději do 30. 6. 2026 představuje jeden z milníků Národního plánu obnovy. Pro jeho splnění dochází zároveň k přesunu 800 milionů schválených na rok 2025 a prostředků plánovaných pro tento program pro rok 2026 z jeho dotační složky do úvěrové části. Dotační podporu fond pokryje z vlastních zdrojů, a to v průběhu následujících čtyř let v celkové výši až 1,8 miliardy korun.
Poslední část změny rozpočtu počítá s navýšením čerpání nespotřebovaných nároků výdajů ve výši 1,9 miliardy korun, které vychází z aktuálního stavu čerpání dotací pro programy otevřené v minulých letech. Zvýšení je způsobeno z podstatné části posunutím čerpání podpor z roku 2024 do roku 2025 o programu Národního plánu obnovy - brownfieldy a Dostupného nájemního bydlení.
Vážené poslankyně, vážení poslanci, děkuji za pozornost a za podporu tohoto bodu.

