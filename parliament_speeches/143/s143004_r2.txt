File: s143004.htm
Anchor: r2
Date: 43. schůze, 13. června 2025
Speaker: Senátorka Jitka Seitlová

Speech:
Senátorka Jitka Seitlová:: Děkuji, pane předsedající. Ráda bych se vyjádřila k těm námitkám, které tady zazněly.
První z těch námitek, která se tedy týkala té naléhavosti... Samozřejmě je na vás, abyste posoudili, ale ráda bych se vyjádřila k tomu, že ta situace už je vyřešena. Já jsem začala se zabývat podněty, které jsem dostala od nevládních organizací, Charita i UNICEF, už v roce 2022 a teprve po roce - jednala jsem s Českou asociací pojišťoven - a teprve po roce se rozhodla, že přijme jakousi dobrovolnou dohodu. Ta dobrovolná dohoda ale začíná tím, že když zemře dotyčná osoba, tak že musí být někde vyplněn někým formulář a na základě toho formuláře ta pojišťovna bude teprve zjišťovat, jestli tam není nějaký obmyšlený. Já se zeptám, jestli tedy u každého mrtvého, který nám odejde ze světa, při vší úctě, má někdo se zabývat tím, že by ještě měl vyplňovat formulář? Řada lidí to navíc neví. Pro pojišťovny, tak jak dneska mají dostupné všechny registry, tak pro ně okamžitě vyjíždí, kdo zemřel, a už si to můžou ztotožnit s jejich smlouvami. Tyto smlouvy když dají do systému, tak jim nádherně vyjede, kdo má pojištění pro případ smrti a že se tím mají zabývat. Jsem samozřejmě ráda, že ten další postup pojišťoven, který si sepsaly, je skvělý pro tu metodiku, jak mají postupovat v takovémto případě, nicméně pro to, aby pojistné bylo vyplaceno, bohužel tahleta smlouva není dostatečná.
Teď ještě řeknu jednu věc a zeptám se vás. Kdo svěří miliony peněz někam - a jsou to často miliony peněz, o které se jedná - na dobrovolné dohodě, která může být kdykoli vypovězena? Kdykoli vypovězena! (Hovoří k levé části sálu.)
Kdo to udělá, tak já samozřejmě chápu, že to právo má, je to to právo svobodné, ale já se obávám, že to je cesta, která nám neřeší ten problém, který máme. Ta dobrovolná dohoda je pomocí, jak mají jednat pojišťovny, ale neřeší nám ten problém v praxi.
Chtěla bych říct, že pokud se týká těchto pojistných smluv, tak na základě jednání s Českou národní bankou jsem se dověděla, že pojistné smlouvy jako takové nejsou evidovány, natož že by byly evidovány a registrovány smlouvy pro případ smrti. Takže když byly dotazy - a vy jste možná někteří četli ten článek - tak ty pojišťovny odmítly říci, kolik těch pojistných smluv mají a jaké částky tam zůstávají.
Tak to je jenom pro doplnění těch nejhlavnějších argumentů, které v tuto chvíli zazněly, tedy že máme být bdělí, ale ten speciální institut pojištění pro případ smrti je právě proto, že to je speciální institut, který není součástí dědictví. To znamená, že ten, kdo se pojišťuje, má zájem, aby někdo z jeho blízkých, který není přímo třeba tím, kdo by v dědictví získal prostředky - může to být někdo, kdo se o něho třeba stará v případě jeho nemoci - že to je speciální režim, kdy ta bdělost opravdu nemůže být uplatněna. Nakonec toto i konstatovala vláda.
Já vám děkuji za pozornost a prosím, abyste zvážili, zda podpoříte tuto malou novelu, která ale může vyřešit problém, který pro možná statisíce těch, kteří sepsali smlouvu, může být naprosto zásadní. Děkuji vám.

